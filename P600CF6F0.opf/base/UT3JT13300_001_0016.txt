1$0000270 

༼༡༽ ༄༅། །སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་ཀུན་གསལ་ནོར་བུའི་ཕྲེང་བ་ཞེས་བྱ་བ་བཞུགས་སོ།། ༼༢༽ བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །གནས་ལྔའི་གཞུང་ལུགས་ཀུན་ལ་མཁྱེན་པའི་སྤྱན། །ཐོགས་མེད་བློ་གསལ་དགའ་བསྐྱེད་རྒྱལ་བའི་བསྟན། །མཐོན་པོར་འདེགས་པའི་རྒྱལ་མཚན་མངོན་མཐོའི་དཔལ། །ཕྲིན་ལས་བཟང་པོའི་ཞབས་ཀྱིས་ཤིས་པས་སྐྱོངས། །ལེགས་བྱས་བསོད་ནམས་མི་ནུབ་ཡོངས་འདུའི་ཚལ། །མདོ་སྔགས་ཀུན་མཁྱེན་སྨྲ་བའི་གད་བརྒྱངས་སྒྲས། །ཕས་རྒོལ་ཀུན་འཇོམས་འཛིན་མའི་སེང་གེ་མཆོག །ཀུན་མཁྱེན་མཁས་པའི་དབང་པོར་གུས་པས་འདུད། །བྱམས་དང་ཐུགས་རྗེའི་ཁ་བའི་རྡུལ་བརྩེགས་སྤོར། །ལེགས་བཤད་སྨྲ་ལ་ཆགས་པའི་ཐར་པའི་དཔལ། །ངེས་ལེགས་བཟང་པོ་དགའ་སྟོན་འགྱེད་མཁས་པའི། །མུས་ཆེན་འགྲོ་བའི་བླ་མ་ཕྱག་གི་གནས། །གང་ལས་བསྟན་རྩ་རབ་བྱུང་འདུལ་ཁྲིམས་ཀྱི། །བཀའ་དྲིན་ ༼༣༽ ནོས་པའི་རྩ་བའི་བླ་མའི་མཆོག །སངས་རྒྱས་བསྟན་འཛིན་མཁས་མང་རྒྱ་མཚོའི་གཙོ། །ཡོངས་འཛིན་དམ་པའི་ཞབས་ལ་སྤྱི་བོས་འདུད། །དཔལ་ལྡན་མཁྱེན་པའི་དབང་ཕྱུག་སྒོ་བརྒྱ་བ། །འཕགས་ནོར་དཔལ་གྱིས་དགེ་མཚན་ཟད་མི་ཤེས། །སྐལ་བཟང་སྐྱེ་དགུའི་ཉེར་འཚོར་འདོད་འཇོ་བའི། །མཚུངས་བྲལ་དམ་པའི་མགོན་དེར་ཕྱག་བྱས་ནས། །འདིར་ནི་རྣམ་མང་རྒྱལ་བའི་གསུངས་རབ་ཀྱི། །བརྗོད་བྱའི་སྙིང་པོ་སྡོམ་གསུམ་རྣམ་གཞག་ལ། །ཀུན་མཁྱེན་བླ་མའི་བཞེད་སྲོལ་རྨ་མེད་པའི། །ལུང་རིགས་དགའ་སྟོན་འཆད་ལ་བདག་ཡིད་སྤྲོ། །དེ་ལ་འདིར་རྒྱལ་བའི་བཀའ་སྡེ་སྣོད་གསུམ་དང་རྒྱུད་སྡེ་བཞིའི་བརྗོད་དོན་ཐམས་ཅད་ཐར་པ་དང་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་དག་གིས་ཉམས་སུ་བླང་བྱར་དྲིལ་ན། རྒྱུད་རྡོ་རྗེ་རྩེ་མོ་ལས། སྡོམ་པ་གསུམ་ ༼༤༽ དང་ཡང་དག་ལྡན། །སོ་སོར་ཐར་དང་བྱང་ཆུབ་སེམས། །རིགས་འཛིན་རང་གི་ངོ་བོ་འོ། །ཞེས་གསུངས་པ་ལྟར་གྱི།

སོ་ཐར། བྱང་སེམས། སྔགས་ཀྱི་སྡོམ་པའི་ཉམས་ལེན་གསུམ་དུ་འདུས་པས། སྡོམ་པ་གསུམ་གྱི་རྣམ་གཞག་འདིར་བཤད་པ་བྱེད་པ་ལ། སྡོམ་གསུམ་སྤྱིའི་རྣམ་གཞག་ཐུན་མོང་དུ་བཤད་པ་དང༌། སྡོམ་གསུམ་སོ་སོའི་རྣམ་གཞག་སོ་སོར་བཤད་པ་གཉིས། དང་པོ་ནི། སྤྱིར་སྤང་བྱ་སྡོམ་པས་ན་སྡོམ་པ་ཞེས་བྱ་ཞིང༌། དེ་ཡང་སྡོམ་པ་ཡིན་ན། རང་གི་ངོ་སྐལ་གྱི་སྤང་བྱ་སྡོམ་པའམ། སྤོང་བས་ཁྱབ་ཅིང༌། སྤང་བྱ་མཐའ་དག་སྡོམ་པས་མ་ཁྱབ་སྟེ། སྣ་གཅིག་སྤྱོད་པ་དང༌། སྣ་འགའ་སྤྱོད་པའི་དགེ་བསྙེན་གྱི་མ་ངེས་པའི་ཕྱིར། འོ་ན་སྐབས་འདིའི་སྡོམ་པ་གསུམ་ལ། སྤང་བྱ་གང་དང་གང་སྡོམ་ཞེ་ན། ལུས་ངག་གི་རང་བཞིན་གྱི་ཁ་ན་མ་ཐོ་བ་གཙོ་བོར་སྡོམ་པའི་ལྡོག་པ་ནས་སོ་ཐར་གྱི་སྡོམ་པར་བཞག སེམས་ཀྱི་ཁ་ན་མ་ཐོ་བ་གཙོ་བོར་སྤོང་བའི་ལྡོག་པ་ནས་བྱང་སེམས་ཀྱི་སྡོམ་པར་བཞག ཐབས་ཁྱད་པར་ཅན་ལ་བརྟེན་ནས་མཚན་རྟོག་སྤོང་བའི་ལྡོག་པ་ནས་སྔགས་ཀྱི་སྡོམ་པར་བཞག་པ་ཡིན་ཏེ། དོན་འདི་ལ་དགོངས་ནས་རིམ་བཞིན་དུ། སོ་ཐར་གྱི་མདོ་ལས། སྡིག་པ་ཅི་ཡང་མི་བྱ་ཞིང༌། །ཞེས་དང༌། སྤྱོད་འཇུག་ལས། སེམས་སྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོ་ཅི་ཞིག་བྱ། །ཞེས་དང༌། སམ་བུ་ཊ་ལས། ཀུན་ལས་སྣ་ཚོགས་ཕྱག་རྒྱ་སྟེ། །ཀུན་ལས་སྣ་ཚོགས་སྡོམ་པ་ཡིན། །ཞེས་གསུངས་པའི་ཕྱིར། སྡོམ་པ་གསུམ་པོ་དེ་ལ་སྤང་བྱ་སྤོང་པའི་ལྡོག་པར་མ་ཟད། ངོ་བོའི་ལྡོག་ ༼༥༽ པ་མི་འདྲ་བར་ཡང་ཡོད་པ་ཡིན་ཏེ། སོ་ཐར་སྡོམ་པའི་ངོ་བོ་ནི། གཞན་གནོད་གཞི་བཅས་སྤོང་བའི་ལྡོག་པ་ནས་བཞག བྱང་སེམས་སྡོམ་པའི་ངོ་བོ་ནི་གཞན་ལ་ཕན་པ་ཁྱད་པར་བསྒྲུབ་པའི་ལྡོག་པ་ནས་བཞག བླ་མེད་སྔགས་སྡོམ་གྱི་ངོ་བོ་ནི། སྣང་བ་ཐམས་ཅད་ལྷ་དང་ཡེ་ཤེས་གང་རུང་གི་རྣམ་རོལ་དུ་ལོངས་སྤྱོད་པའི་ལྡོག་པ་ནས་བཞག་པའི་ཕྱིར་ཏེ། དོན་འདི་ལ་དགོངས་ནས། རྩ་ལྟུང་འཁྲུལ་སྤོང་བས། འདིར་སོ་སོར་ཐར་པའི་རང་བཞིན་ནི། གཞན་ལ་གནོད་པ་གཞི་དང་བཅས་པ་ལས་ལྡོག་པ་བྱེད་པ་ཡིན་ལ།

བྱང་ཆུབ་སེམས་དཔའི་སྡོམ་པ་ནི། དེའི་སྟེང་དུ་གཞན་ལ་ཕན་འདོགས་པར་བཞེད་པ་ཡིན་ཅིང༌། རིག་པ་འཛིན་པ་ནི། དེ་དག་ཀྱང་ལྷའི་རྣམ་པའམ། ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན། འདི་ལ་འགལ་བ་ཅི་ཡང་ཡོད་པ་མ་ཡིན་ནོ། །ཞེས་གསུངས་པའི་ཕྱིར། རྒྱུ་མཚན་དེའི་ཕྱིར་ན། སྔགས་སྡོམ་ཡིན་ན་བྱང་སྡོམ་ཡིན་པས་ཁྱབ། བྱང་སྡོམ་ཡིན་ན་སོར་སྡོམ་ཡིན་པས་ཁྱབ་སྟེ། སྔགས་སྡོམ་ལ་བྱང་སྡོམ་གྱི་མཚན་ཉིད་ཚང༌། བྱང་སྡོམ་ལ་སོར་སྡོམ་གྱི་མཚན་ཉིད་ཚང་བའི་ཕྱིར་ཏེ། དོན་འདི་ཉིད་ཐུགས་ལ་བཞག་ནས་ཀུན་མཁྱེན་ཆེན་པོའི་སྡོམ་གསུམ་ཁ་སྐོང་ལས། སྔགས་སྡོམ་བྱང་སེམས་སྡོམ་པ་ཡི། །བྱེ་བྲག་ཡིན་ཞིང་དེ་ཉིད་ཀྱང༌། །གཞན་ལ་ཕན་པ་བསྒྲུབ་པ་ལ། །གཞན་ལ་གནོད་པ་སྤོང་བ་ཡིས། །ཁྱབ་ཕྱིར་སོ་སོར་ཐར་པ་ཡི། །དོན་ཚང༌། ཞེས་དང༌། སྡོམ་གསུམ་སྤྱི་དོན་ལས། དེས་ན་སྡོམ་པ་གསུམ་ ༼༦༽ ཀ་ལ། སོ་ཐར་གྱི་སྡོམ་པས་ཁྱབ་པ་འདི་ནི་རྗེ་བཙུན་ས་སྐྱ་པ་ཡབ་སྲས་ཀྱི་དགོངས་པ་བླ་ན་མེད་པ་སྟེ། རྗེས་བཙུན་མུས་པ་ཆེན་པོའི་ཞལ་ལས་ཁོ་བོས་རྙེད་པའོ། །ཞེས་གསུངས་པའི་ཕྱིར། འདིའི་སྐབས་སུ་ཁ་ཅིག སོ་ཐར་གྱི་སྡོམ་པ་ཡིན་ན། སོ་ཐར་གྱི་ལྡོག་པ་ནས་བསྟན་པའི་སྡོམ་པ་ཡིན་པས་ཁྱབ། བྱང་སྡོམ་ཡིན་ན། སེམས་བསྐྱེད་ཀྱི་ལྡོག་པ་ནས་བསྟན་པའི་སྡོམ་པ་ཡིན་པས་ཁྱབ། སྔགས་སྡོམ་ཡིན་ན། སྔགས་ཀྱི་ལྡོག་པ་ནས་བསྟན་པའི་སྡོམ་པ་ཡིན་པས་ཁྱབ། བྱང་སྡོམ་ཡིན་ན། བྱང་སེམས་ཀྱི་རྒྱུད་ཀྱི་སྡོམ་པ་ཡིན་པས་ཁྱབ་ཟེར་བ་རྣམས་ནི་མི་འཐད་དེ། དམ་བཅའ་དང་པོ་ལ། དབུ་མ་ལུགས་ཀྱི་ཆོ་ག་ལས་ཐོབ་པའི་འཇུག་པ་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེ་ཡིན་པར་ཐལ། ངེས་འབྱུང་གི་བསམ་པས་ཟིན་པའི་གཞན་གནོད་གཞི་བཅས་སྤོང་པའི་སྡོམ་པ་ཡིན་པའི་ཕྱིར། ཁྱབ་སྟེ། རྩ་ལྟུང་འཁྲུལ་སྤོང་ལས། སྤྱིར་སོ་སོར་ཐར་པའི་རང་བཞིན་ནི། གཞན་ལ་གནོད་པ་གཞི་དང་བཅས་པ་ལས་ལྡོག་པ་ཡིན་ལ།

ཞེས་གསུངས་པའི་ཕྱིར། གོང་དུ་མ་གྲུབ་ན། དེ་ཆོས་ཅན། དེར་ཐལ། ངེས་འབྱུང་གི་བསམ་པས་ཟིན་པ་གང་ཞིག གཞན་གནོད་གཞི་བཅས་སྤོང་བའི་སྡོམ་པ་ཡིན་པའི་ཕྱིར། དང་པོ་མ་གྲུབ་ལ། དེ་ཆོས་ཅན། དེར་ཐལ། ཐར་ལམ་ཡིན་པའི་ཕྱིར་ཏེ། ཐེག་ཆེན་གྱི་ལམ་ཡིན་པའི་ཕྱིར་ཏེ། འཇུག་པ་སེམས་བསྐྱེད་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། དེར་ཐལ། གཞན་ལ་གནོད་པ་རྒྱུ་དང་བཅས་ ༼༧༽ པ་སྤོང་བའི་སྡོམ་པ་ཡིན་པའི་ཕྱིར་ཏེ། གཞན་ལ་ཕན་པ་རྒྱུད་དང་བཅས་པ་བསྒྲུབ་པའི་སྡོམ་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། སེམས་བསྐྱེད་ཀྱི་ལྡོག་པ་ནས་བསྟན་པའི་སྡོམ་པ་ཡིན་པའི་ཕྱིར་ཏེ། ཐེག་ཆེན་ཕ་རོལ་ཏུ་ཕྱིན་པ་ཐུན་མོང་མ་ཡིན་པའི་སེམས་བསྐྱེད་ཀྱི་ཆོ་ག་ལས་ཐོབ་པའི་སེམས་བསྐྱེད་ཀྱི་སྡོམ་པ་ཡིན་པའི་ཕྱིར་ཏེ། ལུགས་གཉིས་གང་རུང་གི་ཆོ་ག་ལས་ཐོབ་པའི་སེམས་བསྐྱེད་ཀྱི་སྡོམ་པ་ཡིན་པའི་ཕྱིར་ཏེ། དབུ་མ་ལུགས་ཀྱི་ཆོ་ག་ལས་ཐོབ་པའི་སེམས་བསྐྱེད་ཀྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གཉིས་པ་ལ། ཀྱཻའི་རྡོ་རྗེའི་རིག་པའི་དབང་ལྡའི་ཆོ་ག་ལ་བརྟེན་ནས་ཕུང་པོ་ལྔ་རྒྱལ་བ་རིགས་ལྔར་སྡོམ་པའི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞན་དོན་དུ་རྫོགས་བྱང་ལ་དམིགས་པའི་སྡོམ་པ་ཡིན་པའི་ཕྱིར་ཏེ། གཞན་དོན་དུ་རྡོ་རྗེ་འཆང་ཆེན་པོའི་གོ་འཕང་ལ་དམིགས་པའི་སྡོམ་ཡིན་པའི་ཕྱིར་ཏེ། གཞན་དོན་དུ་རྒྱལ་བ་རིགས་ལྔའི་གོ་འཕང་ལ་དམིགས་པའི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེ་ཡོད་པའི་ཕྱིར། རྒྱས་གདབ་ལྔ་དང་རྡོ་རྗེ་བརྟུལ་ཞུགས་དང༌། །ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། སྔགས་ཀྱི་ལྡོག་པ་ནས་བསྟན་པའི་སྡོམ་པ་ཡིན་པའི་ཕྱིར། ཀྱཻའི་རྡོ་རྗེའི་དབང་ཆོག་ལས་ཐོབ་པའི་སྔགས་ཀྱི་སྡོམ་པ་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར། དམ་བཅའ་གསུམ་པ་ལ། དང་པོ་གསོལ་ ༼༨༽ བཞིའི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ། དེ་རྗེས་ལུགས་གཉིས་གང་རུང་གི་ཆོ་ག་ལ་བརྟེན་ནས་བྱང་སྡོམ་ཐོབ། དེ་རྗེས་སྔགས་ཀྱི་དབང་ཆོག་ལ་བརྟེན་ནས་སྔགས་སྡོམ་ཐོབ་པའི་སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། སྔགས་སྡོམ་ཡིན་པར་ཐལ། འབྲས་བུ་ལམ་བྱེད་ཀྱི་ཐབས་ཀྱིས་ཟིན་པའི་སྡོམ་པ་ཡིན་པའི་ཕྱིར་ཏེ། སྔགས་ཀྱི་རྩིས་ཟིན་པའི་སྡོམ་པ་ཡིན་པའི་ཕྱིར་ཏེ། རང་རྒྱུད་ཀྱི་སྔགས་སྡོམ་དང་ངོ་བོ་གཅིག་པའི་སྡོམ་པ་ཡིན་པའི་ཕྱིར་ཏེ། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་པོ་གང་རུང་ཡིན་པའི་ཕྱིར། ཁྱབ་སྟེ། ཁ་སྐོང་ལས། སྡོམ་གསུམ་ལྡན་པས་འབྲས་བུ་མཆོག །འགྲུབ་ཅིང་སྡོམ་གསུམ་དེ་ཉིད་ཀྱང༌། །རང་རང་ཆོ་གས་རིམ་བཞིན་དུ། །བླངས་སམ་དབང་བསྐུར་ཆོ་ག་ལས། །གསུམ་ཆར་ཐོབ་པ་ཉིད་ཀྱང་རུང༌། །གསུམ་ལྡན་ཚེ་ན་ངོ་བོ་གཅིག །ཅེས་གསུངས་པའི་ཕྱིར། གོང་གི་གཏན་ཚིགས་མ་གྲུབ་ན། དེར་ཐལ། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། དེའི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། སོ་ཐར་གྱི་ལྡོག་པ་ནས་བསྟན་པའི་སྡོམ་པ་ཡིན་པའི་ཕྱིར་ཏེ། འདུལ་བའི་ཆོ་ག་ལས་ཐོབ་པའི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། གསོལ་བཞིའི་ཆོ་ག་ལས་ཐོབ་པའི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་བཞི་པ་ལ། ༼༩༽ རྡོ་རྗེ་འཆང་གི་ཐུགས་རྒྱུད་ཀྱི་སོ་ཐར་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། བྱང་སྡོམ་ཡིན་པར་ཐལ། སྔགས་སྡོམ་ཡིན་པའི་ཕྱིར། ཁྱབ་སྟེ། སྔགས་སྡོམ་བྱང་སེམས་སྡོམ་པ་ཡི། །བྱེ་བྲག་ཡིན་ཞིང༌།

ཞེས་གསུངས་པའི་ཕྱིར། གོང་དུ་མ་གྲུབ་ན། དེར་ཐལ། འབྲས་རྒྱུད་ཀྱི་སྔགས་སྡོམ་ཡིན་པའི་ཕྱིར་ཏེ། རྡོ་རྗེ་འཛིན་པའི་ས་དགེ་བ། །བཅུ་གསུམ་པ་ནི་ཐོབ་པར་འགྱུར། །ཞེས་པའི་དངོས་བསྟན་གྱི་བཅུ་གསུམ་རྡོ་རྗེ་འཛིན་པའི་ས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་མི་ནུས་ཏེ། སངས་རྒྱས་འཕགས་པའི་རྒྱུད་ཀྱི་སྡོམ་པ་ཡིན་པའི་ཕྱིར། ཡང་ཁ་ཅིག ཉན་ཐོས་ལུགས་ཀྱི་ད་ལྟར་གྱི་ཆོ་ག་ལས་ཐོབ་པའི་སོ་ཐར་གྱི་སྡོམ་པ་ཡིན་ན། སོ་སོར་ཐར་པའི་སྡོམ་པ་དང༌། །ཞེས་པའི་དངོས་བསྟན་གྱི་སྡོམ་པ་ཡིན་པས་ཁྱབ། ལུགས་གཉིས་གང་རུང་གི་ཆོ་ག་ལས་ཐོབ་པའི་སེམས་བསྐྱེད་ཀྱི་སྡོམ་པ་ཡིན་ན། བྱང་ཆུབ་སེམས་དཔའི་སེམས་བསྐྱེད་དང༌། །ཞེས་པའི་དངོས་བསྟན་གྱི་སེམས་བསྐྱེད་ཡིན་པས་ཁྱབ། སྔགས་ཀྱི་དབང་ཆོག་ལས་ཐོབ་པའི་སྔགས་སྡོམ་ཡིན་ན། གསང་སྔགས་ཀྱི་ནི་དབང་བསྐུར་དང༌། །ཞེས་པའི་དངོས་བསྟན་གྱི་དབང་བསྐུར་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། དང་པོ་ཉན་ཐོས་ལུགས་ཀྱི་ད་ལྟར་གྱི་ཆོ་ག་ལ་བརྟེན་ནས་དགེ་སློང་གི་སྡོམ་པ་བླངས། དེ་རྗེས་ལུགས་གཉིས་གང་རུང་གི་ཆོ་ག་ལ་རྟེན་ནས་བྱང་སྡོམ་བླངས། དེ་རྗེས་སྔགས་ཀྱི་ཆོ་ག་ལ་བརྟེན་ནས་སྔགས་སྡོམ་བླང་བའི་སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སོ་ཐར་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ ༼༡༠༽ ན། དེ་ཆོས་ཅན། དེར་ཐལ། ཉན་ཐོས་ལུགས་ཀྱི་ད་ལྟར་གྱི་ཆོ་ག་ལ་བརྟེན་ནས་ཐོབ་པའི་སོ་ཐར་རིགས་བརྒྱད་པོ་གང་རུང་ཡིན་པའི་ཕྱིར་ཏེ། དེ་ལས་ཐོབ་པའི་དགེ་སློང་ཕའི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེ་ཡོད་པའི་ཕྱིར་ཏེ། སྡོམ་གསུམ་རིམ་ཅན་དུ་བླངས་པ་གཅིག་ཡོད་པའི་ཕྱིར་ཏེ། སྡོམ་གསུམ་སྤྱི་དོན་ལས། སྡོམ་གསུམ་རིམ་གྱིས་བླངས་པའི་ཚེ་གནས་གྱུར་པའི་ཚུལ་ཞེས་གསུངས་པ་འཐད་པའི་ཕྱིར།

རྩ་བར་འདོད་ན། དེ་ཆོས་ཅན། སོ་སོར་ཐར་པའི་སྡོམ་པ་ལ། །ཉན་ཐོས་ཐེག་ཆེན་ལུགས་གཉིས་ཡོད། །ཅེས་པའི་དངོས་བསྟན་གྱི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སྡོམ་གསུམ་རབ་དབྱེའི་སྐབས་དང་པོའི་དངོས་བསྟན་གྱི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། སྔགས་ཀྱི་རྩིས་མ་ཟིན་པའི་སྡོམ་པ་ཡིན་པར་ཐལ། འདོད་པའི་ཕྱིར། ཁྱབ་སྟེ། སྡོམ་གསུམ་རབ་དབྱེའི་སྐབས་གསུམ་གྱི་གོ་རིམ་འདི་སྐལ་དམན་རིམ་འཇུག་གི་དབང་དུ་བྱས་པའི་གོ་རིམ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། སྔགས་ཀྱི་རྩིས་མ་ཟིན་པའི་སྡོམ་པ་མ་ཡིན་པར་ཐལ། སྔགས་ཀྱི་རྩིས་ཟིན་པའི་སྡོམ་པ་ཡིན་པའི་ཕྱིར་ཏེ། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གཉིས་པ་ལ། དང་པོ་ཉན་ཐོས་ལུགས་ཀྱི་ད་ལྟར་གྱི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ་ཞེས་སོགས་ཀྱི། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། ༼༡༡༽ མ་གྲུབ་ན། དེར་ཐལ། ལུགས་གཉིས་གང་རུང་གི་ཆོ་ག་ལས་ཐོབ་པའི་དབུ་སེམས་གང་རུང་གི་སེམས་བསྐྱེད་ཡིན་པའི་ཕྱིར་ཏེ། དབུ་མ་ལུགས་ཀྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེ་ཡོད་པའི་ཕྱིར་ཏེ། སྡོམ་གསུམ་རིམ་ཅན་དུ་བླངས་པ་གཅིག་ཡོད་པའི་ཕྱིར་ཏེ། སྔར་དྲངས་པའི་སྡོམ་གསུམ་སྤྱི་དོན་གྱི་ལུང་དེ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་པ་ཆེན་པོའི་སེམས་བསྐྱེད་ལ། །དབུ་མ་སེམས་ཙམ་རྣམ་པ་གཉིས། །ཞེས་པའི་དངོས་བསྟན་གྱི་སེམས་བསྐྱེད་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སྡོམ་གསུམ་རབ་དབྱེའི་སྐབས་གཉིས་པའི་དངོས་བསྟན་གྱི་སེམས་བསྐྱེད་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་སྔགས་ཀྱི་རྩིས་མ་ཟིན་པའི་སེམས་བསྐྱེད་ཡིན་པར་ཐལ།

འདོད་པའི་ཕྱིར། ཁྱབ་སྟེ། སྡོམ་གསུམ་རབ་དབྱེའི་སྐབས་གསུམ་གྱི་རིམ་པ་འདི་སྐལ་དམན་རིམ་འཇུག་གི་ལུགས་ཀྱི་རིམ་པ་ཡིན་པའི་ཕྱིར། གོང་དུ་འདོད་མི་ནུས་ཏེ། སྔགས་ཀྱི་རྩིས་ཟིན་པའི་སེམས་བསྐྱེད་ཡིན་པའི་ཕྱིར་ཏེ། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གསུམ་པ་ལ། དང་པོ་ཉན་ཐོས་ལུགས་ཀྱི་ད་ལྟར་གྱི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ། དེ་རྗེས་ལུགས་གཉིས་གང་རུང་གི་ཆོ་ག་ལ་བརྟེན་ནས་བྱང་སྡོམ་ཐོབ། དེ་རྗེས་བྱ་རྒྱུད་ཀྱི་དབང་ཆོག་ལ་བརྟེན་ནས་བྱ་རྒྱུད་ཀྱི་སྔགས་སྡོམ་ཐོབ་པའི་སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་བྱ་རྒྱུད་ ༼༡༢༽ ཀྱི་སྔགས་སྡོམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བྱ་རྒྱུད་ཀྱི་དབང་ཆོག་ལ་བརྟེན་ནས་ཐོབ་པའི་སྔགས་སྡོམ་ཡིན་པའི་ཕྱིར་ཏེ། དེ་ལ་བརྟེན་ནས་བྱ་རྒྱུད་ཀྱི་སྔགས་སྡོམ་ཐོབ་པའི་བྱ་རྒྱུད་ཀྱི་སྔགས་སྡོམ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེ་ཡོད་པའི་ཕྱིར་ཏེ། སྔར་གྱི་གསུམ་པོ་དེའི་རྗེས་སུ་སྤྱོད་རྒྱུད་ཀྱི་དབང་ཆོག་ལ་བརྟེན་ནས་སྤྱོད་རྒྱུད་ཀྱི་སྔགས་སྡོམ་ཐོབ་པ་སོགས་ཀྱང་ཡོད་པའི་ཕྱིར་ཏེ། སྔགས་ཀྱི་རིམ་པ་ཀུན་ཤེས་ནས། །ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། རྡོ་རྗེ་ཐེག་པའི་ལམ་ཞུགས་སྟེ། །མྱུར་དུ་སངས་རྒྱས་ཐོབ་འདོད་ན། །སྨིན་གྲོལ་གཉིས་ལ་འབད་པར་བྱ། །ཞེས་པའི་ཚིག་ཟུར་གྱི་སྨིན་ཞེས་པའི་དངོས་བསྟན་གྱི་དབང་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སྨིན་པར་བྱེད་པའི་དབང་བསྐུར་ཡང༌། །ཞེས་པའི་དངོས་བསྟན་གྱི་དབང་ཡིན་པར་ཐལ། འདོད་པའི་ཕྱིར། འདོད་ན། བླ་མེད་ཀྱི་སྨིན་བྱེད་ཀྱི་དབང་ཡིན་པར་ཐལ། འདོད་པའི་ཕྱིར། འདོད་ན། བླ་མེད་ཀྱི་སྔགས་སྡོམ་ཡིན་པར་ཐལ།

འདོད་པའི་ཕྱིར། འདོད་མི་ནུས་ཏེ། རྒྱུད་སྡེ་འོག་མའི་སྔགས་སྡོམ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཡང་ཁ་ཅིག གསོལ་བཞིའི་ཆོ་ག་ལས་ཐོབ་པ་གང་ཞིག སྔགས་སྡོམ་ཡིན་ན། གསོལ་བཞིའི་ཆོ་ག་ལས་ཐོབ་པའི་སྔགས་སྡོམ་ཡིན་པས་ཁྱབ། ལུགས་གཉིས་གང་རུང་གི་ཆོ་ག་ལས་ཐོབ་པ་གང་ཞིག སྔགས་སྡོམ་ཡིན་ན། ལུགས་གཉིས་གང་རུང་གི་ཆོ་ག་ལས་ཐོབ་པའི་སྔགས་སྡོམ་ཡིན་པས་ཁྱབ། སྔགས་ཀྱི་དབང་ཆོག་ལས་ཐོབ་པ་ 

༼༡༣༽ གང་ཞིག སྔགས་སྡོམ་ཡིན་ན། སྔགས་ཀྱི་དབང་ཆོག་ལས་ཐོབ་པའི་སྔགས་སྡོམ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། དང་པོ་གསོལ་བཞིའི་ཆོ་ག་ལ་བརྟེན་ནས་དགེ་སློང་གི་ཞེས་སོགས་ཀྱི། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེ་ལས་ཐོབ་པའི་དགེ་སློང་གི་སྡོམ་པ་ཡིན་པའི་ཕྱིར་ཏེ། དེ་ལས་ཐོབ་པའི་སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར་ཏེ། རྩོད་གཞི་དེ་ཡིན་པའི་ཕྱིར། གཉིས་པ་མ་གྲུབ་ན། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་ཡིན་ཕྱིར། རྩ་བར་འདོད་ན། དེ་ལྟ་བུ་དེ་གསོལ་བཞིའི་ཆོ་ག་ལ་བརྟེན་ནས་ཐོབ་པས་སྔགས་སྡོམ་མ་ཡིན་པར་ཐལ། གསོལ་བཞིའི་ཆོ་ག་ལ་བརྟེན་ནས་ཐོབ་པའི་སྔགས་སྡོམ་མེད་པའི་ཕྱིར་ཏེ། སྔགས་སྡོམ་འབོགས་བྱེད་ཀྱི་གསོལ་བཞིའི་ཆོ་ག་མེད་པའི་ཕྱིར་ཏེ། དེ་འབོགས་བྱེད་ཀྱི་ཉན་ཐོས་འདུལ་བའི་ཆོ་ག་མེད་པའི་ཕྱིར་ཏེ། འདུལ་བ་ལུང་སྡེ་བཞི་ལས་སྔགས་སྡོམ་འབོགས་བྱེད་ཀྱི་ཆོ་ག་གསུངས་པ་མེད་པའི་ཕྱིར། མ་གྲུབ་ན། ཧ་ཅང་ཐལ་ལོ། །དམ་བཅའ་གཉིས་པ་ལ། དང་པོ་གསོལ་བཞིའི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ་ཞེས་སོགས་ཀྱི། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་དེ་ཆོས་ཅན། དེར་ཐལ། དེའི་ཕྱིར། དང་པོ་མ་གྲུབ་ན། དེ་ཆོས་ཅན། ལུགས་གཉིས་གང་རུང་གི་ཆོ་ག་ལས་ཐོབ་པར་ཐལ། དེ་ལས་ཐོབ་པའི་སེམས་བསྐྱེད་ཡིན་པའི་ཕྱིར་ཏེ། དེ་ལས་ཐོབ་པའི་སུམ་ལྡན་དགེ་སློང་རྡོ་རྗེ་ ༼༡༤༽ འཛིན་པའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར། རྩ་བ་འདོད་ན། དེ་ལྟ་བུ་དེ་ལུགས་གཉིས་གང་རུང་གི་ཆོ་ག་ལས་ཐོབ་པའི་སྔགས་སྡོམ་མ་ཡིན་པར་ཐལ།

དེ་ལས་ཐོབ་པའི་སྔགས་སྡོམ་མེད་པའི་ཕྱིར་ཏེ། སྔགས་སྡོམ་འབོགས་བྱེད་ཀྱི་ལུགས་གཉིས་གང་རུང་གི་ཆོ་ག་མེད་པའི་ཕྱིར་ཏེ། དེ་ལྟ་བུ་སྟོན་པས་གསུངས་པ་མེད་པའི་ཕྱིར། དམ་བཅའ་གསུམ་པ་ལ། ཀྱཻའི་རྡོ་རྗེའི་དབང་གི་སྟ་གོན་གྱི་གནས་སྐབས་སུ་ཐུན་མོང་མ་ཡིན་པའི་སྐྱབས་འགྲོའི་རྗེས་ཟློས་ལན་གསུམ་བྱས་པ་ལས་ཐོབ་པའི་དགེ་བསྙེན་གྱིས་སྡོམ་པ་ཆོས་ཅན། དེར་ཐལ། དེའི་ཕྱིར། དང་པོ་མ་གྲུབ་ན། དེ་ཆོས་ཅན། སྔགས་ཀྱི་དབང་ཆོག་ལས་ཐོབ་པར་ཐལ། སྔགས་ཀྱི་དབང་གི་སྦྱོར་བའི་ཆོ་ག་ལས་ཐོ་པའི་ཕྱིར་ཏེ། ཀྱཻའི་རྡོ་རྗེའི་སྟ་གོན་གྱི་གནས་སྐབས་སུ་ཐོབ་པའི་ཕྱིར་ཏེ། དེའི་གནས་སྐབས་སུ་ཐོབ་པའི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། དེའི་གནས་སྐབས་སུ་ཐོབ་པའི་དགེ་བསྙེན་གྱི་སྡོམ་པ་ཡིན་པའི་ཕྱིར། གཏན་ཚིགས་གྲུབ་ཅིང་ཁྱབ་པ་ཡིན་ཏེ། ཁ་སྐོང་ལས། སྟ་གོན་འཇུག་པའི་གནས་སྐབས་སུ། །མཐུན་མོང་མིན་པའི་སྐྱབས་འགྲོ་ལས། །ཐོབ་པའི་སོ་ཐར་སྡོམ་པ་རྣམས། དགེ་བསྙེན་སྡོམ་པར་བླ་མ་བཞེད། །ཅེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། སྔགས་ཀྱི་ལྡོག་པ་ནས་བསྟན་པའི་སྡོམ་པ་ཡིན་པར་ཐལ། སྔགས་ཀྱི་དབང་ཆོག་ལས་ཐོབ་པའི་སྔགས་སྡོམ་ཡིན་པའི་ཕྱིར། ཁྱབ་སྟེ། ལུགས་གཉིས་གང་རུང་གི་ཆོ་ག་ལས་ཐོབ་པའི་སེམས་བསྐྱེད་ཀྱི་སྡོམ་པ་ཡིན་ན་སེམས་བསྐྱེད་ཀྱི་ལྡོག་པ་ནས་བསྟན་པའི་ ༼༡༥༽ སྡོམ་པ་ཡིན་པས་ཁྱབ། འདུལ་བའི་ཆོ་ག་ལས་ཐོབ་པའི་སོ་ཐར་གྱི་སྡོམ་པ་ཡིན་ན་སོ་ཐར་གྱི་ལྡོག་པ་ནས་བསྟན་པའི་སྡོམ་པ་ཡིན་པས་ཁྱབ་པའི་ཕྱིར། གོང་དུ་འདོད་མི་ནུས་ཏེ། སོ་ཐར་གྱི་ལྡོག་པ་ནས་བསྟན་པའི་སྡོམ་པ་ཡིན་པའི་ཕྱིར་ཏེ། སོ་ཐར་སྡོམ་པ་རིགས་བརྒྱད་པོ་གང་རུང་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཡང་ཁ་ཅིག སྡོམ་པ་གསུམ་གྱི་རབ་ཏུ་དབྱེ་བ་ཞེས་པའི་དངོས་བསྟན་གྱི་སྡོམ་པ་དང་པོ་ཡིན་ན། སྡོམ་པ་གསུམ་དང་ཡང་དག་ལྡན། །སོ་སོར་ཐར་དང་བྱང་ཆུབ་སེམས། །རིགས་འཛིན་རང་གི་ངོ་བོ་འོ། །ཞེས་པའི་ཚིག་ཟུར་གྱི་སོ་སོར་ཐར་དང་ཞེས་པའི་དངོས་བསྟན་གྱི་སྡོམ་པ་ཡིན་པས་ཁྱབ།

སྡོམ་པ་གསུམ་གྱི་རབ་ཏུ་དབྱེ་བ་ཞེས་པའི་དངོས་བསྟན་གྱི་སྡོམ་པ་གཉིས་པ་ཡིན་ན། སྡོམ་པ་གསུམ་དང་ཡང་དག་ལྡན། །ཞེས་སོགས་ཀྱི་ཚིག་ཟུར་གྱི་བྱང་ཆུབ་སེམས་ཞེས་པའི་དངོས་བསྟན་གྱི་སྡོམ་པ་ཡིན་པས་ཁྱབ། སྡོམ་པ་གསུམ་གྱི་རབ་ཏུ་དབྱེ་བ་ཞེས་པའི་དངོས་བསྟན་གྱི་སྡོམ་པ་གསུམ་པ་ཡིན་ན། སྡོམ་པ་གསུམ་དང་ཡང་དག་ལྡན། །ཞེས་སོགས་ཀྱི་དངོས་བསྟན་གྱི་རིག་འཛིན་ཞེས་པའི་དངོས་བསྟན་གྱི་སྡོམ་པ་ཡིན་པས་ཁྱབ། སྡོམ་པ་གསུམ་གང་རུང་ཡིན་ན། སོ་ཐར་སྡོམ་པ། བྱང་སེམས་སྡོམ་པ། སྔགས་ཀྱི་སྡོམ་པ་གསུམ་པོ་གང་རུང་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། དང་པོ་ཉིད་ནས་བསམ་པ་ཐེག་ཆེན་སེམས་བསྐྱེད་ཀྱི་རྩིས་ཟིན་པའི་སྒོ་ནས་ཆོ་ག་ཉན་ཐོས་ལུགས་བཞིན་བྱས་པ་ལས་ཐོབ་པའི་ཐེག་ཆེན་དགེ་སློང་ཕའི་སོ་ཐར་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེ་ལ་སྡོམ་གསུམ་དབྱེ་བ་བདག་གིས་བཤད། །ཅེས་པའི་དངོས་བསྟན་གྱི་སྡོམ་པ་ ༼༡༦༽ དང་པོ་ཡིན་པའི་ཕྱིར་ཏེ། སོ་སོར་ཐར་པའི་སྡོམ་པ་དང༌། །ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། སོ་སོར་ཐར་པའི་སྡོམ་པ་ལ། །ཉན་ཐོས་ཐེག་ཆེན་ལུགས་གཉིས་ཡོད། །ཅེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། ཐེག་ཆེན་ལུགས་ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། དེས་ན་ད་ལྟའི་ཆོ་ག་ནི། །ཞེས་སོགས་ཚིགས་རྐང་ལྔས་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། དེའི་དངོས་བསྟན་གྱི་སོ་ཐར་རིགས་བརྒྱད་པོ་གང་རུང་ཡིན་པའི་ཕྱིར་ཏེ། དེའི་དངོས་བསྟན་གྱི་དགེ་སློང་ཕའི་སོ་ཐར་གྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྡོམ་པ་གསུམ་དང་ཡང་དག་ལྡན། །ཞེས་པའི་དངོས་བསྟན་གྱི་སོ་ཐར་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སུམ་ལྡན་གང་ཟག་གི་རྒྱུད་ཀྱི་སོ་ཐར་གྱི་སྡོམ་པ་ཡིན་པར་ཐལ།

འདོད་པའི་ཕྱིར། ཁྱབ་སྟེ། ཟབ་དོན་བདུད་རྩི་སྤེལ་བ་ལས། འདི་ནི་སྡོམ་པ་གསུམ་དང་ངེས་པར་ལྡན་པའི་སྡོམ་གསུམ་གྱི་དབང་དུ་བྱས་པའོ། །ཞེས་གསུངས་པའི་ཕྱིར། །འདོད་ན། དེ་ཆོས་ཅན། སྔགས་ཀྱི་རྩིས་ཟིན་པའི་སྡོམ་པ་ཡིན་པར་ཐལ། འདོད་པའི་ཕྱིར། དེ་ལ་འདོད་མི་ནུས་ཏེ། སྔགས་ཀྱི་རྩིས་མ་ཟིན་པའི་སྡོམ་པ་ཡིན་པའི་ཕྱིར་ཏེ། སྔགས་ལམ་རྒྱུད་ལ་མི་ལྡན་པའི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གཉིས་པ་ལ། དང་པོ་གསོལ་བཞིའི་ཆོ་ག་ལ་བརྟེན་ནས་དགེ་སློང་གི་སྡོམ་པ་ཐོབ། དེ་རྗེས་ལུགས་གཉིས་གང་རུང་གི་ཆོ་ག་ལ་བརྟེན་ནས་བྱང་སྡོམ་ཐོབ་མ་ཐག་པའི་ཐེག་ཆེན་གྱི་དགེ་སློང་གི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། ༼༡༧༽ དེ་ཆོས་ཅན། དེ་ཡིན་པར་ཐལ། དེ་ལ་སྡོམ་གསུམ་དབྱེ་བ་བདག་གིས་བཤད། །ཅེས་པའི་དངོས་བསྟན་གྱི་སྡོམ་པ་གཉིས་པ་ཡིན་པའི་ཕྱིར་ཏེ། བྱང་ཆུབ་སེམས་དཔའི་སེམས་བསྐྱེད་དང༌། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། ཐེག་པ་ཆེན་པའི་སེམས་བསྐྱེད་ལ། །དབུ་མ་པ་སེམས་ཙམ་རྣམ་པར་གཉིས། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། དེའི་དངོས་བསྟན་གྱི་དབུ་མ་ལུགས་ཀྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྡོམ་པ་གསུམ་དང་ཡང་དག་ལྡན། །ཞེས་པའི་དངོས་བསྟན་གྱི་བྱང་སྡོམ་ཡིན་པར་ཐལ། འདོད་པའི་ཕྱིར། འདོད་ན། སུམ་ལྡན་གྱི་གང་ཟག་གི་རྒྱུད་ཀྱི་བྱང་སྡོམ་ཡིན་པར་ཐལ། འདོད་པའི་པའི་ཕྱིར། ཁྱབ་སྟེ། སྔར་དྲངས་པའི་བདུད་རྩི་སྤེལ་བའི་ལུང་དེ་འཐད་པའི་ཕྱིར། འདོད་ན། སྔགས་ཀྱི་རྩིས་ཟིན་པའི་བྱང་སྡོམ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། སྔགས་ཀྱི་རྩིས་མ་ཟིན་པའི་བྱང་སྡོམ་ཡིན་པའི་ཕྱིར་ཏེ། སྔགས་ལམ་དུ་འཇུག་མ་མྱོངས་པའི་གང་ཟག་གི་རྒྱུད་ཀྱི་བྱང་སྡོམ་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར། དམ་བཅའ་གསུམ་པ་ལ། ཀྱཻའི་རྡོ་རྗེའི་དབང་གོང་མའི་ཆོ་ག་ལས་ཐོབ་པའི་མཚོན་བྱེད་དཔེའི་ཕྱག་ཆེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེ་ཡིན་པར་ཐལ། དེ་ལ་སྡོམ་གསུམ་དབྱེ་བ་བདག་གིས་བཤད། །ཅེས་པའི་དངོས་བསྟན་གྱི་སྡོམ་པ་གསུམ་པ་ཡིན་པའི་ཕྱིར་ཏེ། གསང་སྔགས་ཀྱི་ནི་དབང་བསྐུར་དང༌། །ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། ༼༡༨༽ རྡོ་རྗེ་ཐེག་པའི་ལམ་ཞུགས་ཏེ། །ཞེས་སོགས་ཚིགས་རྐང་གསུམ་གྱིས་དངོས་བསྟན་གྱི་དབང་གི་ངོ་བོར་གྱུར་པའི་སྡོམ་པ་ཡིན་པའི་ཕྱིར་ཏེ། བླ་མ་བཙལ་ལ་དབང་བཞི་བླངས། །དེ་ཡིས་སྡོམ་པ་གསུམ་ལྡན་འགྱུར། །ཞེས་པའི་དངོས་བསྟན་གྱི་སྔགས་སྡོམ་ཡིན་པའི་ཕྱིར་ཏེ། བླ་མེད་ཀྱི་དབང་བཞི་གང་རུང་གི་ཆོ་ག་ལས་ཐོབ་པའི་སྔགས་སྡོམ་ཡིན་པའི་ཕྱིར་ཏེ། ཀྱཻའི་རྡོ་རྗེའི་དབང་བཞི་གང་རུང་གི་ཆོ་ག་ལས་ཐོབ་པའི་སྔགས་སྡོམ་ཡིན་པའི་ཕྱིར་ཏེ། ཀྱཻའི་རྡོ་རྗེའི་དབང་གོང་མའི་ཆོ་ག་ལས་ཐོབ་པའི་སྔགས་སྡོམ་ཡིན་པའི་ཕྱིར་ཏེ། དེ་ལས་ཐོབ་པའི་མཚོན་བྱེད་དཔེའི་སྔགས་སྡོམ་ཡིན་པའི་ཕྱིར་ཏེ། དེ་ལས་ཐོབ་པའི་མཚོན་བྱེད་དཔེའི་ཡེ་ཤེས་ཡིན་པའི་ཕྱིར་ཏེ། དེ་ལས་ཐོབ་པའི་མཚོན་བྱེད་དཔེའི་ཕྱག་ཆེན་ཡིན་པའི་ཕྱིར་ཏེ། དེ་རྣམས་ལ་རིམ་བཞིན་ཁྱབ་པ་ཡོད་དེ། ཟབ་དོན་བདུད་རྩིའི་ཉིང་ཁུ་ལས། དབང་དང་ལམ་ལས་བྱུང་བའི་ཡེ་ཤེས་བཞི། །སོ་སྐྱེའི་དུས་སུ་དཔེ་ཡི་སྡོམ་པ་ཡིན། །མཐོང་བའི་ལམ་ནས་རྡོ་རྗེ་འཛིན་པའི་བར། །དོན་གྱི་སྡོམ་པ་ཡིན་ཏེ་ཕྱག་ཆེན་བཞིན། །ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། རྒྱུད་རྡོ་རྗེ་རྩེ་མོའི་དངོས་བསྟན་གྱི་སྔགས་སྡོམ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། རྣལ་འབྱོར་རྒྱུད་ཀྱི་དངོས་བསྟན་གྱི་སྔགས་སྡོམ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེའི་དངོས་བསྟན་གྱི་སྔགས་ལམ་ཡིན་པར་ཐལ།

འདོད་པའི་ཕྱིར། དེ་ལ་འདོད་མི་ནུས་ཏེ། བླ་མེད་ཐུན་མོང་མ་ཡིན་པའི་སྔགས་ལམ་ཡིན་པའི་ཕྱིར་ཏེ། ཕྱག་ཆེན་གྱི་ཡེ་ཤེས་ཡིན་པའི་ཕྱིར། ཁྱབ་སྟེ། རབ་དབྱེ་ལས། ངེད་ ༼༡༩༽ ཀྱི་ཕྱག་རྒྱ་ཆེན་པོ་ནི། །ཞེས་སོགས་ཚིགས་བཅད་གཅིག་དང༌། དབང་བཞི་དང་ནི་རིམ་པ་གཉིས། །རྣལ་འབྱོར་ཆེན་པོའི་ཁྱད་ཆོས་ཡིན། །ཞེས་གསུངས་པ་དེ་འཐད་པའི་ཕྱིར། །དམ་བཅའ་བཞི་པ་ལ། ཕྱི་རོལ་པའི་རྒྱུད་ཀྱི་བསམ་གཏན་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། སྡོམ་པ་གསུམ་པོ་གང་རུང་ཡིན་པར་ཐལ། སྡེ་སྣོད་སྤྱི་ལ་གྲགས་པའི་སྡོམ་པ་གསུམ་པོ་གང་རུང་ཡིན་པའི་ཕྱིར་ཏེ། སྡོམ་པ་སོ་སོར་ཐར་ཞེས་བྱ། །དེ་བཞིན་ཟག་མེད་བསམ་གཏན་སྐྱེས། །ཞེས་པའི་དངོས་བསྟན་གྱི་སྡོམ་པ་གསུམ་པོ་གང་རུང་ཡིན་པའི་ཕྱིར་ཏེ། བསམ་གཏན་སྐྱེས་ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། བསམ་གཏན་གྱི་སྡོམ་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐར་ལམ་དུ་གྱུར་པའི་སྡོམ་པ་ཡིན་པར་ཐལ། སོ་ཐར་གྱི་སྡོམ་པ་བྱང་སེམས་ཀྱི་སྡོམ་པ་སོགས་གང་རུང་ཡིན་པའི་ཕྱིར་ཏེ། འདོད་ན། དེ་ཆོས་ཅན། དེ་མ་ཡིན་པར་ཐལ། ཕྱི་རོལ་པའི་རྒྱུད་ཀྱི་སྡོམ་པ་ཡིན་པའི་ཕྱིར། མ་གྲུབ་ན། དེ་ཕྱི་རོལ་པའི་རྒྱུད་ཀྱི་སྡོམ་པ་ཡིན་པར་ཐལ། ཕྱི་རོལ་པའི་རྒྱུད་ཀྱི་སྡོམ་པ་ཡོད་པའི་ཕྱིར་ཏེ། མཛོད་རང་འགྲེལ་ལས། ཅི་ཕྱི་རོལ་པ་རྣམས་ལ་ཡང་དག་པར་བླངས་པའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི། ཞེས་གསུངས་པའི་ཕྱིར། དེས་ན་རང་ལུགས་ལ་སྡོམ་པ་གསུམ་གྱི་རབ་ཏུ་དབྱེ་བ་ཞེས་པའི་དངོས་བསྟན་གྱི་སྡོམ་པ་དང་པོ་ཡིན་ན། སྔགས་ལམ་དང༌། ལུགས་གཉིས་གང་རུང་གི་སེམས་བསྐྱེད་སྔོན་དུ་མ་སོང་བའི་སྡོམ་པ་ཡིན་པས་ཁྱབ། དེའི་དངོས་བསྟན་གྱི་སྡོམ་པ་གཉིས་པ་ཡིན་ན། སྔགས་ལམ་ ༼༢༠༽ སྔོན་དུ་མ་སོང་བའི་སྡོམ་པ་ཡིན་པས་ཁྱབ། དེའི་དངོས་བསྟན་གྱི་སྡོམ་པ་གསུམ་པ་ཡིན་ན། བླ་མེད་ཀྱི་སྔགས་སྡོམ་ཡིན་པས་ཁྱབ།

སྡོམ་པ་གསུམ་དང་ཡང་དག་ལྡན། །སོ་སོར་ཐར་དང་བྱང་ཆུབ་སེམས། །རིགས་འཛིན་རང་གི་ངོ་བོ་འོ། །ཞེས་པའི་དངོས་བསྟན་གྱི་སྡོམ་པ་གསུམ་པོ་གང་རུང་ཡིན་ན། སྤྱིར་སྔགས་སྡོམ་ཡིན་པས་ཁྱབ། དེའི་དངོས་བསྟན་བསྟན་བྱའི་གཙོ་བོར་གྱུར་པའི་སྡོམ་པ་གསུམ་པ་ཡིན་ན། རྣལ་འབྱོར་རྒྱུད་ཀྱི་སྔགས་སྡོམ་ཡིན་པས་ཁྱབ་པ་ཡིན་ཏེ། རྒྱུད་རྡོ་རྗེ་རྩེ་མོ་འདི་རྣལ་འབྱོར་རྒྱུད་ཡིན་པའི་ཕྱིར། ཡང་བྱང་སྡོམ་དང་ལྡན་ན། སོར་སྡོམ་བྱང་སྡོམ་གཉིས་ཀ་དང་ངེས་པར་ལྡན་པས་ཁྱབ། སྔགས་སྡོམ་དང་ལྡན་ན། སོར་སྡོམ་སོགས་གསུམ་ཀ་དང་ལྡན་པས་ཁྱབ་པ་ནི། ཀུན་མཁྱེན་ཆོས་ཀྱི་རྒྱལ་པོའི་བཞེད་པ་ཡིན་ཏེ། སྡོམ་གསུམ་སྤྱི་དོན་ལས། སྔགས་སྡོམ་དང་ལྡན་ན། སྡོམ་པ་གསུམ་ཀ་དང་ལྡན་དགོས་པ་འདི་ཡང༌། མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པ་རྗེ་བཙུན་ས་སྐྱ་པ་ཡབ་སྲས་ཀྱི་ལུགས་འབའ་ཞིག་ཏུ་སྣང་སྟེ། ཞེས་གསུངས་པའི་ཕྱིར། ཡང་གནད་ཀྱི་དོན་ནི་སྤྱིར་སྡོམ་པ་གསུམ་ལ། སོ་ཐར། བསམ་གཏན། ཟག་མེད་ཀྱི་སྡོམ་པ་གསུམ་ལ་སྡོམ་གསུམ་དུ་བཞག་པ་དང༌། ལུས་ངག་ཡིད་གསུམ་གྱི་སྡོམ་པ་ལ་དེ་གསུམ་དུ་བཞག་པ་དང༌། བྱང་ཆུང་སེམས་དཔའི་ཚུལ་ཁྲིམས་ལ་དེ་གསུམ་དུ་བཞག་པ་དང༌། སྐུ་གསུང་ཐུགས་ཀྱི་དམ་ཚིག་གསུམ་ལ་དེ་གསུམ་དུ་བཞག་པ་སོགས་བཤད་ཚུལ་དུ་མ་ཡོད་པ་ལས། སྡོམ་གསུམ་རབ་དབྱེ་ཞེས་པའི་སྐབས་ཀྱི་སྡོམ་པ་གསུམ་ནི། སོ་ཐར། བྱང་སེམས། སྔགས་སྡོམ་གསུམ་ལ་འཇོག་ཅིང༌། ༼༢༡༽ དེ་གསུམ་ལ་སྡོམ་གསུམ་དུ་འཇོག་པའི་ཁུངས་ཀྱང་རྒྱུད་ཚད་ལྡན་ལས་གསུངས་པ་ཡིན་ཏེ། རྡོ་རྗེ་རྩེ་མོར། སྡོམ་པ་གསུམ་དང་ཡང་དག་ལྡན། །ཞེས་གསུངས་ནས། གསུམ་པོ་དེ་ངོས་འཛིན་པར་བྱེད་པ་ལ། སོ་སོར་ཐར་དང་ཞེས་སོགས་གསུངས་པ་ཡིན་པའི་ཕྱིར། འོན་ཀྱང་རྡོ་རྗེ་རྩེ་མོའི་དངོས་བསྟན་གྱི་གསུམ་པོ་དེ་དང༌། སྡོམ་པ་གསུམ་གྱི་རབ་ཏུ་དབྱེ་བ་ཞེས་པའི་དངོས་བསྟན་གྱི་གསུམ་པོ་དེ་རྣམས་ཐད་སོ་ཐད་སོར་དོན་གཅིག་ཏུ་འཁྲུལ་པར་མི་བྱ་སྟེ།

སོ་སོར་ཐར་དང་ཞེས་སོགས་ཀྱི་དངོས་བསྟན་གྱི་སྡོམ་པ་ཡིན་ན། སྔགས་སྡོམ་ཡིན་པས་ཁྱབ་པ་སྔར་ཡང་བཤད་ཟིན་ཅིང༌། སོ་སོར་ཐར་དང་ཞེས་པའི་དངོས་བསྟན་གྱི་སོ་ཐར་སྡོམ་པ་དེ། བྱང་སེམས་སོ་ཐར་གྱི་སྡོམ་པ་ཡིན་པའི་ཕྱིར། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་གསུངས་པའི་ཕྱིར་ཏེ། སྡོམ་པ་ཉི་ཤུ་པའི་འགྲེལ་པར། རྡོ་རྗེ་རྩེ་མོའི་དགོངས་པ་ནི། །བྱང་ཆུབ་སེམས་དཔའི་སོ་སོར་ཐར་པའོ། །ཞེས་གསུངས་པའི་ཕྱིར། གཉིས་པ་སྡོམ་པ་སོ་སོའི་རྣམ་གཞག་སོ་སོར་བཤད་པ་ལ། སོ་ཐར་སྡོམ་པ་བཤད་པ་དང༌། བྱང་སེམས་སྡོམ་པ་བཤད་པ་དང༌། སྔགས་ཀྱི་སྡོམ་པ་བཤད་པ་དང་གསུམ། དང་པོ་ནི། ངེས་འབྱུང་གི་བསམ་པས་ཀུན་ནས་སློང་སྟེ། གཞན་གནོད་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་དེ། སོ་ཐར་སྡོམ་པའི་མཚན་ཉིད། སོ་ཐར་སྡོམ་པ། ངེས་འབྱུང་གི་བསམ་པས་ཟིན་པའི་སྡོམ་པ། ངེས་འབྱུང་གི་ཚུལ་ཁྲིམས། ཐར་ལམ་དུ་གྱུར་པའི་སྡོམ་པ། ཐར་ལམ་ལ་ཞུགས་པའི་གང་ཟག་གི་རྒྱུད་ཀྱི་སྡོམ་པ་རྣམས་དོན་གཅིག་མིང་གི་རྣམ་གྲངས་ཡིན་ཏེ། ཁ་སྐོང་ལས། 

༼༢༢༽ དེས་ན་ངེས་འབྱུང་ཚུལ་ཁྲིམས་དང༌། །སོ་ཐར་དོན་གཅིག་འདུལ་བའི་ལུགས། །ཞེས་གསུངས་པའི་ཕྱིར། །དེ་ཡང་ངེས་པར་འབྱུང་བ་ནི་མྱང་འདས་ཡིན་ཅིང༌། དེའི་བསམ་པ་ལ་མྱང་འདས་ཀྱི་བསམ་པ་དང༌། ངེས་འབྱུང་གི་བསམ་པར་འཇོག་སྟེ། མཚན་གཞི་དཔེར་མཚོན་ན། འཁོར་བ་སྡུག་བསྔལ་མཐའ་དག་ལ་སྐྱོ་ཤེས་སྐྱེས་ནས་འཁོར་བ་སྤོང་འདོད་ཀྱི་བློ་དེ་ངེས་འབྱུང་གི་བསམ་པ་དང༌། བསམ་པ་དེས་ཟིན་པའི་ཚུལ་ཁྲིམས་ལ་ངེས་འབྱུང་གི་ཚུལ་ཁྲིམས་སུ་འཇོག་སྟེ། འདུལ་བ་མདོ་རྩ་བ་ལས། ངེས་པར་འབྱུང་པའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་དང༌། སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌། ཞེས་དང༌། རྒྱ་ཆེར་འགྲེལ་ལས། ངེས་པར་འབྱུང་བའི་ཚུལ་ཁྲིམས་ནི་ངེས་པར་འབྱུང་བའི་ཚུལ་ཁྲིམས་སོ། །ཞེས་གསུངས་པའི་ཕྱིར། ངེས་འབྱུང་གི་བསམ་པས་མ་ཟིན་པའི་དགེ་བསྙེན་ཕ་མའི་སྡོམ་པ། དགེ་ཚུལ་ཕ་མའི་སྡོམ་པ། དགེ་སློང་ཕ་མའི་སྡོམ་པ། དགེ་སློང་མའི་སྡོམ་པ། བསྙེན་གནས་ཀྱི་སྡོམ་པ་དང་བརྒྱད་ནི། སོ་ཐར་གྱི་སྡོམ་པ་མ་ཡིན་ཏེ། ངེས་འབྱུང་གི་བསམ་པས་མ་ཟིན་པའི་ཕྱིར། དེས་ན་དགེ་བསྙེན་ཕ་མའི་སྡོམ་པ་སོགས་རིགས་བརྒྱད་པོ་རེ་རེ་ལ་ཡང༌། འཇིགས་སྐྱོབ་ཀྱི་ཚུལ་ཁྲིམས། ལེགས་སྨོན་གྱི་ཚུལ་ཁྲིམས། ངེས་འབྱུང་གི་ཚུལ་ཁྲིམས་དང་གསུམ་གསུམ་དུ་ཡོད་པ་ལས། འཇིགས་སྐྱོབ་དང་ལེགས་སྨོན་གྱི་རིགས་བརྒྱད་ནི་སོ་ཐར་སྡོམ་པ་མ་ཡིན་ཏེ། ཁ་སྐོང་ལས། འཇིགས་སྐྱོབ་དང་ནི་ལེགས་སྨོན་གཉིས། །སོ་སོར་ཐར་པ་མ་ཡིན་ཏེ། །སྲིད་པ་ལ་བརྟེན་ཕྱིར་ཞེས་པ་ནི། །སྐྱོན་ཡང་ལུང་དེས་གསལ་བར་བསྟན། །ཞེས་གསུངས་ ༼༢༣༽ པའི་ཕྱིར། དེས་ན་མདོ་རྩ་བའི་དངོས་བསྟན་གྱི་དགེ་སློང་གི་སྡོམ་པ་ཡིན་ན། སོ་ཐར་གྱི་སྡོམ་པ་ཡིན་པས་ཁྱབ་ཅིང༌། སྤྱིར་དགེ་སློང་གི་སྡོམ་པ་ཡིན་ན། སོ་ཐར་གྱི་སྡོམ་པ་ཡིས་པས་མ་ཁྱབ། དགེ་སློང་གི་སྡོམ་པ་ཡིན་ན། བསྙེན་རྫོགས་ཀྱི་སྡོམ་པ་ཡིན་པས་ཀྱང་མ་ཁྱབ།

དགེ་སློང་ཡིན་ན། བསྙེན་པར་རྫོགས་པ་ཡིན་པས་ཀྱང་མ་ཁྱབ། དང་པོ་ལ་འཇིགས་སྐྱོབ་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དགེ་སློང་གི་སྡོམ་པ་ཡིན་པར་ཐལ། འཇིགས་སྐྱོབ་ཀྱི་དགེ་སློང་གི་སྡོམ་པ་ཡོད་པའི་ཕྱིར་ཏེ། ཚེ་འདིའི་འཚེ་བ་དང༌། རྒྱལ་པོའི་འཇིགས་པ་སོགས་བསྐྱབ་པའི་ཆེད་དུ་དགེ་སློང་གི་སྡོམ་པ་བསྲུང་བ་ཡོད་པའི་ཕྱིར་ཏེ། རྗེས་བཙུན་རིན་པོ་ཆེའི་མངོན་རྟོགས་ལྗོན་ཤིང་ལས། དེ་ལྟ་བུའི་ཚུལ་ཁྲིམས་འདིའང༌། གང་ཟག་གི་བསམ་པའི་བྱེ་བྲག་གིས་རྣམ་པ་གསུམ་དུ་འགྱུར་སྟེ། ཚེ་འདིའི་འཚེ་བ་དང༌། རྒྱལ་པོའི་འཇིགས་པ་དང༌། ཕྱི་མ་ངན་སོང་གི་འཇིགས་པའི་སྒོ་ནས་ཚུལ་ཁྲིམས་བསྲུང་བ་རྣམས་ནི་འཇིགས་སྐྱོབ་ཀྱི་ཚུལ་ཁྲིམས་ཞེས་བྱའོ། །ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། ངེས་འབྱུང་གི་ཚུལ་ཁྲིམས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། འཇིགས་སྐྱོབ་ཀྱི་ཚུལ་ཁྲིམས་དང་ལེགས་སྨོན་གྱི་ཚུལ་ཁྲིམས་གང་རུང་ཡིན་པའི་ཕྱིར། གཉིས་པ་དེ་ལ་འཇིགས་སྐྱོབ་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། མྱང་འདས་ཀྱི་བསམ་པས་ཟིན་པའི་སྡོམ་པ་ཡིན་པར་ཐལ། བསྙེན་རྫོགས་ཀྱི་སྡོམ་པ་ཡིན་པའི་ཕྱིར། ཁྱབ་སྟེ། རྫོགས་ ༼༢༤༽ པ་མྱང་འདས་དང༌། བསྙེན་པ་མྱང་འདས་དེའི་བསམ་པས་ཟིན་པ་ལ་བྱེད་རིགས་པའི་ཕྱིར། རྒྱ་ཆེར་འགྲེལ་ལས། འདི་ལྟར་བསྙེན་པར་རྫོགས་པ་ཞེས་བྱ་བ་ལ་ནམ་གནོད་པ་ཐམས་ཅད་དང་བྲལ་བའི་དངོས་པོ་ལ་ཞེས་བྱ་སྟེ་མྱང་ངན་ལས་འདས་པ་ཡང་དེ་ལྟ་བུའི་རང་བཞིན་ཡིན་ནོ། བསྙེན་པ་ཞེས་བྱ་བའི་སྒྲ་ནི་ཉེ་བའི་ཚིག་ཡིན་ཏེ། དེའི་ཕྱིར་བསམ་པ་ཐམས་ཅད་ཀྱི་མྱ་ངན་ལས་འདས་པ་དང༌། ཉེ་བར་གྱུར་པ་ནི་བསྙེན་པར་རྫོགས་པ་ཡིན་ནོ། །ཞེས་གསུངས་པ་དེ་འཐད་པའི་ཕྱིར། གསུམ་པ་དེ་ལ་ཡང༌། འཇིགས་སྐྱོབ་དགེ་སློང་གི་སྡོམ་པ་རྒྱུད་ལྡན་དང༌།

ལེགས་སྨོན་དགེ་སློང་གི་སྡོམ་པ་རྒྱུད་ལྡན་གྱི་དགེ་སློང་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། མྱང་འདས་ཀྱི་བསམ་པ་རྒྱུད་ལྡན་གྱི་གང་ཟག་ཡིན་པར་ཐལ། བསྙེན་པར་རྫོགས་པའི་གང་ཟག་ཡིན་པའི་ཕྱིར། ཁྱབ་སྟེ། རྒྱ་ཆེར་འགྲེལ་ལས། བསྙེན་པར་རྫོགས་པའི་དུས་ན་ནི་བསྙེན་པར་རྫོགས་ཞེས་བྱ་བའི་སྒྲ་ཁོ་ན་ལས་མྱ་ངན་ལས་འདས་པའི་བསམ་པ་བརྟན་པོར་རྟོགས་པར་བྱ་སྟེ། ཞེས་གསུངས་པའི་ཕྱིར། ཡང་ཁ་ཅིག་འཁོར་བའི་རྒྱུར་གྱུར་པའི་ཚུལ་ཁྲིམས་ཡིན་ན། སོ་ཐར་གྱི་སྡོམ་པ་མ་ཡིན་པས་ཁྱབ་སྟེ། མཛོད་རང་འགྲེལ་ལས། དེ་ནི་སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་ལས་སོ་སོར་ཐར་པར་བྱེད་པ་མ་ཡིན་ནོ། །ཞེས་གསུངས་པའི་ཕྱིར། ཞེས་ཟེར་བ་ཡང་མི་འཐད་དེ། འོ་ན་སོ་སོ་སྐྱེ་བོའི་རྒྱུད་ཀྱི་དགེ་སློང་གི་སྡོམ་པར་གྱུར་པའི་ངེས་འབྱུང་གི་ཚུལ་ཁྲིམས་ཆོས་ཅན། སོ་ཐར་གྱི་སྡོམ་པ་མ་ཡིན་པར་ཐལ། རྟགས་དེའི་ཕྱིར། འཁོར་པའི་ཕུན་ཚོགས་ཀྱི་རྒྱུར་གྱུར་པའི་ཚུལ་ཁྲིམས་ ༼༢༥༽ ཡིན་པའི་ཕྱིར་ཏེ། གནས་སྐབས་སུ་འཁོར་བ་ལྷ་མིའི་བདེ་བ་དང་མཐར་ཐུག་མྱང་འདས་ཀྱི་རྒྱུ་བྱེད་པའི་ཚུལ་ཁྲིམས་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། འདུལ་བ་ཚིག་ལེ་ལས། རབ་བསྔགས་ནོར་ནི་ཕུན་ཚོགས་ཞིང༌། །ལྷ་ཡི་ཁང་བཟང་དམ་པ་སྐྱེ། །ཏིང་ངེ་འཛིན་དང་ངེས་འབྱུང་ཐོབ། །ཚུལ་ཁྲིམས་འདི་ནི་འབྲས་བུ་ཆེ། །ཞེས་གསུངས་པའི་ཕྱིར། མཛོད་འགྲེལ་གྱི་ལུགས་དེའི་དོན་ནི། མྱང་འདས་ཀྱི་བསམ་པས་མ་ཟིན་པའི་སྲིད་པ་འཁོར་བའི་བདེ་འབྲས་དོན་གཉེར་གྱི་བསམ་པ་ཀུན་ནས་སློང་བའི་ཚུལ་ཁྲིམས་རྣམས་སོ་ཐར་གྱི་སྡོམ་པ་མ་ཡིན་པར་བསྟན་ཏོ། །གོང་གི་མཚན་ཉིད་ཀྱི་ཟུར་གཞན་གནོད་གཞི་བཅས་སྤོང་བ་ཞེས་པའི་དོན་ནི། གཞན་ལ་གནོད་པ་ནི་ལུས་ངག་གི་མི་དགེ་བ་བདུན་ཡིན་ལ། གཞི་ནི་སྤྱིར་དོན་ལྔ་ལ་འཇུག་པ་ལས། འདི་ནི་རྒྱུ་ལ་འཇུག་པས་ཡིད་ཀྱི་མི་དགེ་བ་གསུམ་པོ་དེ་འདིའི་སྐབས་ཀྱི་གཞི་ཡིན་ལ།

དེས་ན་ལུས་ངག་ཡིད་གསུམ་གྱི་མི་དགེ་བ་བཅུ་སྤོང་བ་ལ་གཞན་གནོད་གཞི་བཅས་སྤོང་བར་འཇོག་པས། དགེ་བསྙེན་ཕ་མའི་སོ་ཐར་གྱི་སྡོམ་པ་སོགས་རིགས་བདུན་པོ་ཡང་མི་དགེ་བ་བཅུ་སྤོང་བའི་སྡོམ་པ་ཡིན་པས་གྲུབ་སྟེ། མདོ་ལས། དགེ་བསྙེན་སྟོན་པ་གཞན་ལ་མི་བསྟེན་པ་དགེ་བ་བཅུ་སྤྱོད་པ། ཞེས་དང༌། བརྟག་གཉིས་ལས། དེ་རྗེས་བསླབ་པའི་གནས་བཅུ་ཉིད། །ཅེས་གསུངས་པའི་ཕྱིར། སེམས་པ་མཚུངས་ལྡན་དང་བཅས་པའི་དོན་ནི། སོ་ཐར་སྡོམ་པར་འཇོག་པ་སེམས་བྱུང་སེམས་པ་གཙོ་ཆེ་བས། སོར་སྡོམ་རྒྱུད་ལྡན་གྱི་དགེ་སློང་ཕ་མ་སོགས་ཀྱི་རྒྱུད་ཀྱི་སེམས་བྱུང་སེམས་པ་དེ་སོ་ཐར་སྡོམ་པར་སོང་པས་ན། དེ་དང་མཚུངས་ ༼༢༦༽ ལྡན་གྱི་སེམས་སེམས་བྱུང་ཐམས་ཅད་སོ་ཐར་སྡོམ་པར་འགྲོ་བ་ཡིན་ཏེ། དཔེར་ན་ཐེག་ཆེན་སེམས་བསྐྱེད་ཀྱི་སྐབས་སུ། བྱང་སེམས་ཀྱི་རྒྱུད་ཀྱི་གཞན་དོན་དུ་སངས་རྒྱས་ཐོབ་འདོད་ཀྱི་སེམས་བྱུང་འདུན་པ་དེ་སྨོན་པ་སེམས་བསྐྱེད་དུ་སོང་བས་ན། དེ་དང་མཚུངས་ལྡན་གྱི་སེམས་སེམས་བྱུང་ཐམས་ཅད་ཀྱང་སྨོན་པ་སེམས་བསྐྱེད་དུ་འགྲོ་བ་ཡིན་ནོ། །རྒྱུ་མཚན་དེས་ན་སོ་ཐར་གྱི་སྡོམ་པ་འདི་ལ་སེམས་སེམས་བྱུང་གཉིས་ཀ་ཡོད་ཅིང༌། འོན་ཀྱང་སོ་ཐར་སྡོམ་པ་རྒྱུད་ལྡན་གྱི་གང་ཟག་གི་སེམས་སེམས་བྱུང་གང་རུང་ཡིན་ན། སོ་ཐར་སྡོམ་པ་ཡིན་པས་མ་ཁྱབ། བསྙེན་པར་རྫོགས་པའི་དགེ་སློང་ཕའི་རྒྱུད་ཀྱི་ཀུན་གཞིའི་རྣམ་ཤེས་དེ་སོ་ཐར་སྡོམ་པ་མ་ཡིན་པའི་ཕྱིར་ཏེ། དེ་ལུང་མ་བསྟན་ཡིན་པའི་ཕྱིར། མ་གྲུབ་ན། དེ་ཆོས་ཅན། ལུང་མ་སྟན་ཡིན་པར་ཐལ། ཀུན་གཞིའི་རྣམ་ཤེས་ཡིན་པའི་ཕྱིར། ཁྱབ་སྟེ། རབ་དབྱེ་ལས། འགའ་ལས་ཟག་མེད་སེམས་རྒྱུད་ཅེས། །གསུངས་པ་ཀུན་གཞིའི་རྣམ་ཤེས་ཀྱི། །གསལ་ཆ་ཉིད་ལ་དགོངས་པ་ཡིན། །དེ་ནི་མ་བསྒྲིབས་ལུང་མ་བསྟན། །ཡིན་ཕྱིར་དགེ་བའི་ཐ་སྙད་མེད། །ཅེས་གསུངས་པའི་ཕྱིར། མདོར་ན་སེམས་བྱུང་གི་བསམ་པས་ཟིན་པའི་སྒོ་ནས་གཞན་གནོད་གཞི་བཅས་སྤོང་བའི་སེམས་དང༌།

སེམས་དེ་དང་མཚུངས་ལྡན་གང་རུང་དུ་གྱུར་པའི་ཚུལ་ཁྲིམས་དེ། སོ་ཐར་སྡོམ་པའི་མཚན་ཉིད་ཡིན་ནོ། འདི་ལ་ཁ་ཅིག ཞེ་སྡང་མངོན་གྱུར་བ་རྒྱུད་ལྡན་གྱི་དགེ་སློང་གི་རྒྱུད་ཀྱི་དགེ་སློང་ཕའི་སོ་ཐར་སྡོམ་པར་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་སོ་ཐར་སྡོམ་པ་ཡིན་པར་ཐལ། དེ་ཡོད་པའི་ཕྱིར་ཏེ། ཞེ་སྡང་མངོན་འགྱུར་བ་ ༼༢༧༽ རྒྱུད་ལྡན་གྱི་དགེ་སློང་ཡོད་པའི་ཕྱིར་ཏེ། དགེ་སློང་སོ་སྐྱེ་ཡོད་པའི་ཕྱིར་ཏེ། རྩ་བར་འདོད་ན། ཞེ་སྡང་མངོན་འགྱུར་བ་རྒྱུད་ལྡན་གྱི་དགེ་སློང་ཆོས་ཅན། ཁྱོད་ཀྱི་རྒྱུད་ཀྱི་དགེ་སློང་ཕའི་སོ་ཐར་སྡོམ་པ་དེ་མཚན་ཉིད་དེ་འདྲ་མ་ཡིན་པར་ཐལ། ཁྱོད་ཀྱི་རྒྱུད་ལ་མཚན་ཉིད་དེ་འདྲ་མེད་པའི་ཕྱིར་ཏེ། ཁྱོད་ཀྱི་རྒྱུད་ལ་གཞན་གནོད་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་མེད་པའི་ཕྱིར་ཏེ། ཁྱོད་ཀྱི་རྒྱུད་ལ་གཞན་གནོད་གཞི་བཅས་སྤོང་པའི་སེམས་པ་མེད་པའི་ཕྱིར་ཏེ། ཁྱོད་ཀྱི་རྒྱུད་ལ་གཞན་ལ་གནོད་པའི་སེམས་མངོན་འགྱུར་བ་ཡོད་པའི་ཕྱིར་ཏེ། ཁྱོད་ཀྱི་རྒྱུད་ལ་ཞེ་སྡང་མངོན་འགྱུར་བ་ཡོད་པའི་ཕྱིར། ཞེ་ན། སྐྱོན་མེད་དེ། ཞེ་སྡང་མངོན་འགྱུར་བ་རྒྱུད་ལྡན་གྱི་དགེ་སློང་གི་རྒྱུད་ལ་དགེ་སློང་གི་སྡོམ་པ་ཡོད་པར་ཐལ། དེའི་རྒྱུད་ལ་དགེ་སློང་གི་སྡོམ་པ་དབང་ལྡན་གྱི་ཚུལ་གྱིས་ཡོད་པའི་ཕྱིར་ཏེ། གལ་ཏེ་དབང་ལྡན་གྱི་ཚུལ་གྱིས་ཡོད་པས། ཡོད་པའི་གོ་མི་ཆོད་ན། འོ་ན་མཚན་འཛིན་རྟོག་པ་མངོན་འགྱུར་བ་རྒྱུད་ལྡན་གྱི་བྱང་འཕགས་ཀྱི་རྒྱུད་ལ་བྱང་སྡོམ་མེད་པར་ཐལ། དེའི་རྒྱུད་ལ་བྱང་སྡོམ་དབང་ལྡན་གྱི་ཚུལ་གྱིས་ཡོད་པར་ཙམ་ལས་མངོན་འགྱུར་དུ་མེད་པའི་ཕྱིར། འདོད་ན། དེ་འདྲའི་བྱང་སེམས་འཕགས་པ་ཆོས་ཅན། ཁྱོད་ཀྱི་རྒྱུད་ལ་བྱང་སྡོམ་ཡོད་པར་ཐལ། ཁྱོད་བྱང་སེམས་འཕགས་པ་ཡིན་པའི་ཕྱིར། དེས་ན་གནད་ཀྱི་དོན་ནི་ཞེ་སྡང་མངོན་འགྱུར་བ་རྒྱུད་ལ་ལྡན་པ་དང༌།

གཉིད་འཐུག་པོ་ལོག་བཞིན་པ་དང༌། འགོག་པ་ལ་མཉམ་པར་བཞག་བཞིན་པའི་དགེ་སློང་རྣམས་ཀྱི་རྒྱུད་ལ་དགེ་སློང་གི་སྡོམ་པ་མངོན་འགྱུར་དུ་མེད་ཀྱང༌། དགེ་སློང་གི་སྡོམ་པ་ཡོད་པ་ཡིན་ཏེ། དེ་ལྟ་བུའི་དགེ་སློང་རྣམས་དགེ་སློང་ ༼༢༨༽ གི་སྡོམ་པ་ཐོབ་རྒྱུས་ཐོབ་ལ། གཏོང་རྒྱུས་མ་གཏང་བའི་དགེ་སློང་ཡིན་པའི་ཕྱིར། དེས་མཚོན་ནས། ཞེ་སྡང་ཕྲག་དོག་རྒྱུད་ལྡན་གྱི་བྱང་སེམས་སོ་སྐྱེའི་རྒྱུད་ལ་བྱང་སྡོམ་དང༌། སྣང་བའི་དངོས་པོ་ལ་ཐ་ལམ་དུ་ཞེན་པ་མངོན་འགྱུར་བ་རྒྱུད་ལྡན་གྱི་བླ་མེད་སོ་སྐྱེའི་རྒྱུད་ལ་ཡང་སྔགས་སྡོམ་ཡོད་པ་ཡིན་ཏེ། སྡོམ་གསུམ་སྤྱི་དོན་ལས། དབང་ལྡན་གྱི་ཚུལ་དུ་ཡོད་པར་འདོད་པ་ཉིད་འདིར་སྦྱར་ན་ཡང་རུང་མོད་ཀྱི། སྤྱིར་ནི་ཐོབ་རྒྱུས་ཐོབ་ཅིང༌། གཏོང་རྒྱུས་མ་བཏང་བས་ད་ལྟ་མངོན་གྱུར་མེད་ཀྱང་ཡོད་ཅེས་པའི་ཐ་སྙད་ཐོབ་སྟེ། དཔེར་ན། དངོས་པོ་འགའ་ཞིག་སྐྱེད་དུ་བཏང་ཟིན་པས་ད་ལྟ་མེད་ཀྱང་ཡོད་ཅེས་པའི་ཐ་སྙད་ཐོབ་པ་བཞིན་ནོ། །འདི་དག་ནི་འོག་མ་དག་གི་སྐབས་སུ་ཡང་དྲན་པར་བྱའོ། །ཞེས་གསུངས་པའི་ཕྱིར། མཚན་ཉིད་དེ་ལྡན་གྱི་སོ་ཐར་སྡོམ་པ་དེ་ལ་དབྱེ་ན། ཐེག་དམན་སོ་ཐར་སྡོམ་པ་དང༌། ཐེག་ཆེན་སོ་ཐར་སྡོམ་པ་གཉིས་ལས། མཚན་ཉིད་རིམ་བཞིན། རང་དོན་དུ་དམན་པའི་བྱང་ཆུང་ལ་དམིགས་ཏེ་གཞན་གནོད་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པ་དང༌། གཞན་དོན་དུ་རྫོགས་བྱང་ལ་དམིགས་ཏེ་གཞན་གནོད་གཞི་བཅས་སྤོང་བའི་སེམས་པ་མཚུངས་ལྡན་དང་བཅས་པའོ། །དེ་ལ་ཁ་ཅིག ཉན་ཐོས་དགྲ་བཅོམ་གྱི་རྒྱུད་ཀྱི་སོ་ཐར་སྡོམ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར། རྩ་བར་འདོད་ན། ཉན་ཐོས་དགྲ་བཅོམ་པ་ཆོས་ཅན། ཁྱེད་ཀྱི་རྒྱུད་ཀྱི་སོ་ཐར་སྡོམ་པ་དེ། མཚན་ཉིད་དེ་འདྲ་མ་ཡིན་པར་ཐལ། ཁྱོད་ཀྱི་རྒྱུད་ལ་རང་དོན་དུ་དམན་པའི་བྱང་ཆུབ་ལ་དམིགས་པ་མེད་པའི་ཕྱིར།

ཁྱོད་ཀྱིས་རང་དོན་དུ་དམན་པའི་བྱང་ཆུབ་ཐོབ་ ༼༢༩༽ ཟིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཞེ་ན། སྔ་མ་དེ་མ་ཁྱབ་བོ། །རང་དོན་དུ་དམན་པའི་བྱང་ཆུབ་ལ་དམིགས་པ་དེ་ལ་ཐོབ་ཟིན་པའི་དམིགས་པ་དང༌། ཐོབ་པའི་ཕྱིར་དུ་དམིགས་པ་གཉིས་སུ་ཡོད་པའི་ཕྱིར། གཞན་དུ་ན་ཤཱཀྱ་ཐུབ་པའི་རྒྱུད་ཀྱི་སོ་ཐར་སྡོམ་པ་ཆོས་ཅན། གཞན་གནོད་གཞི་བཅས་སྤོང་བའི་སྡོམ་པ་མ་ཡིན་པར་ཐལ། །གཞན་གནོད་གཞི་བཅས་སྤངས་ཟིན་པའི་ཕྱིར། །ཁྱབ་པ་ཀུན་ཏུ་མཚུངས་སོ། །ཉན་ཐོས་ལུགས་ཀྱི་སོ་ཐར་སྡོམ་པ་ལ་རྟེན་གྱི་སྒོ་ནས་དབྱེ་ན། དགེ་སློང་ཕ་མའི་སྡོམ་པ། དགེ་ཚུལ་ཕ་མའི་སྡོམ་པ། དགེ་སློབ་མའི་སྡོམ་པ། དགེ་བསྙེན་ཕ་མའི་སྡོམ་པ། བསྙེན་གནས་ཀྱི་སྡོམ་པ་དང་རིགས་བརྒྱད། རྫས་སམ་ངོ་བོ་དབྱེ་ན། དགེ་སློང་གི་སྡོམ་པ། དགེ་ཚུལ་གྱི་སྡོམ་པ། དགེ་བསྙེན་གྱི་སྡོམ་པ། བསྙེན་གནས་ཀྱི་སྡོམ་པ་དང་བཞིར་ཡོད་དེ། མཛོད་ལས། སོ་སོར་ཐར་ཅེས་བྱ་རྣམས་བརྒྱད། །རྫས་སུ་རྣམ་པ་བཞི་ཡིན་ནོ། །ཞེས་གསུངས་པའི་ཕྱིར། འདིར་ཁ་ཅིག རྫས་ཀྱི་སྒོ་ནས་དགེ་སློང་གི་སྡོམ་པ་ཡིན་ན། དགེ་སློང་གི་སྡོམ་པ་ཡིན་པས་ཁྱབ། རྫས་ཀྱི་སྒོ་ནས་དགེ་ཚུལ་གྱི་སྡོམ་པ་ཡིན་ན། དགེ་ཚུལ་གྱི་སྡོམ་པ་ཡིན་པས་ཁྱབ། རྫས་ཀྱི་སྒོ་ནས་དགེ་བསྙེན་གྱི་སྡོམ་པ་ཡིན་ན། དགེ་བསྙེན་གྱི་སྡོམ་པ་ཡིན་པས་ཁྱབ། དགེ་སློང་གི་རྒྱུད་ཀྱི་སྡོམ་པ་ཡིན་ན། དགེ་སློང་གི་སྡོམ་པ་ཡིན་པས་ཁྱབ། དགེ་སློང་ཕའི་སྡོམ་པ་ཡིན་ན། དགེ་སློང་ཕའི་རྒྱུད་ཀྱི་སྡོམ་པ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། དགེ་སློང་མའི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ༼༣༠༽ དེར་ཐལ། རྫས་སུ་རྣམ་པ་བཞི་ཡིན་ནོ། །ཞེས་པའི་དངོས་བསྟན་གྱི་དགེ་སློང་གི་སྡོམ་པ་ཡིན་པའི་ཕྱིར་ཏེ། དགེ་སློང་གི་སྡོམ་པ་དང་རྫས་རིགས་གཅིག་པའི་སྡོམ་པ་ཡིན་པའི་ཕྱིར་ཏེ། དགེ་སློང་ཕ་མའི་སྡོམ་པ་གང་རུང་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར་རོ། །རྩ་བར་འདོད་ན། དེ་དགེ་སློང་གི་སྡོམ་པ་མ་ཡིན་པར་ཐལ། དེ་རྫས་ཀྱི་སྒོ་ནས་དགེ་སློང་གི་སྡོམ་པ་ཡིན་ལ། སྤྱིར་དགེ་སློང་གི་སྡོམ་པ་མ་ཡིན་པའི་ཁྱད་པར་འཐད་པའི་ཕྱིར་ཏེ། རྫས་སུ་ཞེས་པའི་ཚིག་ལ་རྣམ་བཅད་གཅིག་ཡོད་པའི་ཕྱིར་རོ། །དམ་བཅའ་གཉིས་པ་ལ། དགེ་ཚུལ་མའི་སྡོམ་པ་དང༌། གསུམ་པ་ལ། དགེ་བསྙེན་མའི་སྡོམ་པས་མ་ངེས་ཤིང༌། བསྒྲུབ་ཚུལ་རིགས་འགྲེ། དམ་བཅའ་བཞི་པ་ལ། ཚིག་གསུམ་རིམ་ཅན་དུ་བླང་བའི་དགེ་སློང་གི་རྒྱུད་ཀྱི་དགེ་བསྙེན་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྩོད་གཞི་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། ཚིགས་གསུམ་རིམ་ཅན་དུ་བླངས་པ་གཅིག་ཡོད་པའི་ཕྱིར་ཏེ། དགེ་བསྙེན་ཉིད་དང་ཞེས་སོགས་གསུངས་པའི་ཕྱིར། རྩ་བར་འདོད་ན་སླ། དམ་བཅའ་ལྔ་པ་ལ། དགེ་སློང་ཕ་དགེ་སློང་མར་མཚན་གྱུར་པའི་དགེ་སློང་མའི་རྒྱུད་ཀྱི་དགེ་སློང་ཕའི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། དགེ་སློང་ཕ་དགེ་སློང་མར་ཚན་གྱུར་པ་ན་མིང་འཕོ་ལ། སྡོམ་པ་མི་འཕོའི་ཁྱད་པར་འཐད་པའི་ཕྱིར་ཏེ། མཚན་ལས་མིང་ནི་འཕོ་བའི་ཕྱིར། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། 

༼༣༡༽ དགེ་སློང་མའི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། དེའི་རྒྱུད་ཀྱི་དགེ་སློང་མའི་སྡོམ་པ་ཡིན་པའི་ཕྱིར། དེས་མཚོན་ནས་དགེ་སློང་ཕའི་རྒྱུད་ཀྱི་དགེ་སློང་མའི་སྡོམ་པ་ཡོད་པར་ཡང་ཤེས་པར་བྱའོ། །ཡང་ཁ་ཅིག སོ་སོར་ཐར་པའི་སྡོམ་པ་ལ། །ཉན་ཐོས་ཐེག་ཆེན་ལུགས་གཉིས་ཡོད། །ཅེས་པའི་དངོས་བསྟན་གྱི་ཉན་ཐོས་ལུགས་ཀྱི་སོ་ཐར་གྱི་སྡོམ་པ་ཡིན་ན། ཉན་ཐོས་རྣམས་ཀྱི་སྐྱབས་འགྲོ་ནས། །དགེ་སློང་གི་ནི་སྡོམ་པའི་བར། །ཞེས་པའི་དངོས་བསྟན་གྱི་སྡོམ་པ་ཡིན་པས་ཁྱབ། སྡོམ་པ་གཟུགས་ཅན་ཡིན་པའི་ཕྱིར། ཞེས་པའི་དངོས་བསྟན་གྱི་གཟུགས་ཅན་ཡིན་ན། གཟུགས་ཅན་དུ་གྱུར་པའི་སྡོམ་པ་ཡིན་པས་ཁྱབ། ཉན་ཐོས་ལུགས་ཀྱི་བསྙེན་གནས་ཀྱི་སོ་ཐར་སྡོམ་པ་ཡིན་ན། བྱེ་བྲག་སྨྲ་བའི་བསྙེན་གནས་ཀྱང༌། །ཞེས་པའི་དངོས་བསྟན་གྱི་བསྙེན་གནས་ཀྱི་སྡོམ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། བསྙེན་གནས་ཡན་ལག་ཚང་བར་ནི། །ནངས་པར་གཞན་ལས་ནོད་པར་བྱ། །ཞེས་པའི་དངོས་བསྟན་གྱི་བསྙེན་གནས་ཀྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞུང་དེའི་དངོས་བསྟན་གྱི་ཉན་ཐོས་ལུགས་ཀྱི་སོ་ཐར་རིགས་བརྒྱད་པོ་གང་རུང་ཡིན་པའི་ཕྱིར་ཏེ། དེའི་དངོས་བསྟན་གྱི་ཉན་ཐོས་ལུགས་ཀྱི་བསྙེན་གནས་ཀྱི་སྡོམ་པ་ཡིན་པའི་ཕྱིར་ཏེ། བྱེ་བྲག་སྨྲ་བའི་བསྙེན་གནས་ཀྱང༌། དགེ་སློང་ལས་ལེན། ཞེས་པའི་དངོས་བསྟན་གྱི་བསྙེན་གནས་ཀྱི་སོ་ཐར་སྡོམ་པ་ཡིན་པའི་ཕྱིར་ཏེ། ཉན་ཐོས་བྱེ་བྲག་སྨྲ་བའི་ལུགས་ཀྱི་བསྙེན་གནས་ཀྱི་སོ་ཐར་སྡོམ་པ་ཡིན་པའི་ཕྱིར་ཏེ། བསྟན་ ༼༣༢༽ བཅོས་མངོན་པ་མཛོད་ཀྱི་དངོས་བསྟན་གྱི་བསྙེན་གནས་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཇི་སྲིད་འཚོ་བའི་བར་དུ་ཡིན་ཞེས་པའི་དངོས་བསྟན་གྱི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། ཇི་སྲིད་འཚོ་བའི་མཐའ་ཅན་གྱི་སྡོམ་པ་ཡིན་པར་ཐལ་ལོ། །འདོད་མི་ནུས་ཏེ།

ཉིན་ཞག་གི་མཐའ་ཅན་གྱི་སྡོམ་པ་ཡིན་པའི་ཕྱིར་ཏེ། ཉན་ཐོས་བྱེ་བྲག་ཏུ་སྨྲ་བའི་ལུགས་ཀྱི་བསྙེན་གནས་ཀྱི་སྡོམ་པ་ཡིན་པའི་ཕྱིར་ཏེ། བསྟན་བཅོས་མངོན་པ་མཛོད་གྱི་དངོས་བསྟན་གྱི་བསྙེན་གནས་ཀྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གཉིས་པ་ལ། ཉན་ཐོས་ལུགས་ཀྱི་ད་ལྟར་གྱི་ཆོ་ག་ལས་ཐོབ་པའི་ཉན་ཐོས་དགེ་སློང་ཕའི་སོ་ཐར་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྡོམ་པ་གཟུགས་ཅན་ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། ཉན་ཐོས་སྡོམ་པ་རྣམ་རིག་མིན། །ཞེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། ཉན་ཐོས་ཐེག་ཆེན་ལུགས་གཉིས་ཡོད། །ཅེས་པའི་ཚིག་ཟུར་གྱི་ལུགས་གཉིས་ཡོད་ཅེས་པའི་དངོས་བསྟན་གྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གཟུགས་ཅན་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། བེམ་པོ་ཡིན་པར་ཐལ་ལོ། །འདོད་མི་ནུས་ཏེ། ཤེས་པ་ཡིན་པའི་ཕྱིར་ཏེ། སྡོམ་པ་ཡིན་པའི་ཕྱིར། ཁྱབ་སྟེ། ཁ་སྐོང་ལས། བྱེ་སྨྲས་སྡོམ་པ་གཟུགས་ཅན་དུ། །འདོད་པ་མདོ་སྡེའི་མཁས་རྣམས་ཀྱི། །བཀག་ ༼༣༣༽ ན་དབུ་སེམས་གཞུང་བཟང་དང༌། །ཟབ་མོའི་རྒྱུད་སྡེ་སྨྲོས་ཅི་དགོས། །ཞེས་གསུངས་པའི་ཕྱིར། དམ་བཅའ་གསུམ་པ་ལ། ཉན་ཐོས་མདོ་སྡེའི་ལུགས་ཀྱི་ཉིན་ཞག་ལྔའི་མཐའ་ཅན་གྱི་བསྙེན་གནས་སོ་ཐར་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཉན་ཐོས་མདོ་སྡེ་པའི་ལུགས་ཀྱི་བསྙེན་གནས་སོ་ཐར་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། མཛོད་འགྲེལ་ལས། ཡང་ཉིན་ཞག་གི་འོག་ཞག་ལྔའམ་བཅུ་ལ་སོགས་པ་ཡང་སྐྱེ་བར་འདོད་དེ། ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། ཉན་ཐོས་བྱེ་བྲག་སྨྲ་བའི་ལུགས་ཀྱི་བསྙེན་གནས་ཀྱི་སྡོམ་པ་ཡིན་པར་ཐལ། འདོད་པའི་ཕྱིར།

འདོད་ན། ཉིན་ཞག་གཅིག་གི་མཐའ་ཅན་གྱི་སྡོམ་པ་ཡིན་པར་ཐལ། འདོད་པའི་ཕྱིར། ཁྱབ་སྟེ། ཇི་སྲིད་འཚོ་དང་ཉིན་ཞག་ཏུ། །སྡོམ་པ་ཡང་དག་བླང་བར་བྱ། །ཞེས་བཤད་པའི་ཇི་སྲིད་འཚོ་བ་གཏན་ཁྲིམས་བདུན་དང༌། ཉིན་ཞག་ཏུ་ཞེས་པ་བསྙེན་གནས་ཀྱི་སྡོམ་པ་ལ་སྦྱར་ནས་འཆད་པའི་ཕྱིར། འདོད་མི་ནུས་ཏེ། རྩོད་གཞི་ཡིན་པའི་ཕྱིར། ཡང་ཁ་ཅིག སོ་ཐར་སྡོམ་པ་ཡིན་ན། སོ་སོར་ཐར་པ་ཡིན་པས་ཁྱབ། བསྙེན་གནས་ཀྱི་སྡོམ་པ་ཡིན་ན། ཇི་སྲིད་འཚོ་བའི་མཐའ་ཅན་ཀྱི་སྡོམ་པ་མ་ཡིན་པས་ཁྱབ། དགེ་སློང་གི་སྡོམ་ཡིན་ན། རབ་ཏུ་བྱུང་བའི་ཆ་ལུགས་ཅན་གྱི་རྒྱུད་ཀྱི་སྡོམ་པ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བསྙེན་རྫོགས་ཀྱི་སྡོམ་པ་སྐད་ཅིག་ ༼༣༤༽ གཉིས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སོ་ཐར་སྡོམ་པ་སྐད་ཅིག་མ་གཉིས་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སོ་ཐར་སྡོམ་པ་སྐད་ཅིག་མ་དང་པོ་ཡིན་པར་ཐལ། སོ་སོར་ཐར་པ་དང༌། སོ་ཐར་སྡོམ་པ་གཞི་མཐུན་ཡིན་པའི་ཕྱིར་ཏེ། ཁྱབ་སྟེ། མཛོད་ལས། དང་པོའི་རྣམ་རིག་རྣམ་རིག་མིན། །སོ་སོར་ཐར་དང་བྱ་བའི་ལམ། །ཞེས་གསུངས་པའི་ཕྱིར། འདོད་མི་ནུས་ཏེ། སོ་ཐར་སྡོམ་པ་སྐད་ཅིག་གཉིས་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར་རོ། །དམ་བཅའ་གཉིས་པ་ལ། རྒྱལ་པོའི་བུ་སྙིང་རྗེ་ཆེ་སེམས་ཀྱིས་བླངས་པའི་གསོ་སྦྱོང་ཡན་ལག་བརྒྱད་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གསོ་སྦྱོང་གི་སྡོམ་པ་ཡིན་པའི་ཕྱིར་ཏེ། གསོ་སྦྱོང་ཡན་ལག་བརྒྱད་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། ཇི་སྲིད་འཚོ་བའི་མཐའ་ཅན་ཡིན་པར་ཐལ། དེའི་མཐའ་ཅན་གྱི་གསོ་སྦྱོང་གི་སྡོམ་པ་ཡིན་པའི་ཕྱིར་ཏེ། ཆོས་འཕྲུལ་བསྟན་པའི་མདོ་ལས། ཇི་སྲིད་འཚོ་བར་བདག་ནི་ཚངས་སྤྱོད་ཅིང༌། །གསོ་སྦྱོང་ཡན་ལག་བརྒྱད་པ་བླང་བར་བྱ། །ཞེས་པའི་དངོས་བསྟན་གྱི་གསོ་སྦྱོང་ཡན་ལག་བརྒྱད་པ་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར། དམ་བཅའ་གསུམ་པ་ལ། ཙནྡན་སྤོས་ཀྱི་ངད་ལྡན་གྱི་དགེ་སློང་གི་རྒྱུད་ཀྱི་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དགེ་སློང་གི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། ༼༣༥༽ དེ་ཡོད་པའི་ཕྱིར་ཏེ། རབ་དབྱེ་ལས། ལྷས་ལྟས་ཞེས་བྱའི་འཇིག་རྟེན་ན། །ཙནྡན་སྤོས་ཀྱི་ངད་ལྡན་པའི། །དགེ་སློང་ཇི་སྙེད་ཐམས་ཅད་ཀྱང༌། །རྒྱན་དང་བཅས་ཤིང་གོས་དཀར་བ། །ཞེས་གསུངས་པའི་ཕྱིར། །རྩ་བར་འདོད་མི་ནུས་ཏེ། ཁྱིམ་པའི་ཆ་ལུགས་ཅན་གྱི་སྡོམ་པ་ཡིན་པའི་ཕྱིར། རྒྱན་དང་བཅས་ཤིང་གོས་དཀར་གྱི་རྟགས་དང་ལྡན་པའི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཁྱབ་སྟེ། ཙནྡན་སྤོས་ཀྱི་ཞེས་གསུངས་པའི་ཕྱིར། དེས་ན་རང་ལུགས་ནི། སོ་ཐར་སྡོམ་པ་ལ། ཉན་ཐོས་ལུགས་ཀྱི་སོ་ཐར་སྡོམ་པ་དང༌། ཐེག་ཆེན་ལུགས་ཀྱི་སོ་ཐར་སྡོམ་པ་གཉིས། དང་པོ་ལ། ཇི་སྲིད་འཚོའི་མཐའ་ཅན་དང༌། ཉིན་ཞག་གི་མཐའ་ཅན་གཉིས། དང་པོ་ནི། ཉན་ཐོས་ལུགས་ཀྱི་དགེ་སློང་ཕ་མའི་སོ་ཐར་སྡོམ་པ། དགེ་ཚུལ་ཕ་མའི་སོ་ཐར་སྡོམ་པ། དགེ་བསྙེན་ཕ་མའི་སོ་ཐར་སྡོམ་པ། དགེ་སློབ་མའི་སོ་ཐར་སྡོམ་པ་དང་བདུན་ཡིན་ཏེ། ཉན་ཐོས་རྣམས་ཀྱི་སྐྱབས་འགྲོ་ནས། །ཞེས་སོགས་རྐང་པ་གསུམ་གསུངས་པའི་ཕྱིར། གཉིས་པ་ཉིན་ཞག་གི་མཐའ་ཅན་ལ། ཉིན་ཞག་གཅིག་གི་མཐའ་ཅན། ཉིན་ཞག་ལྔའི་མཐའ་ཅན། ཉིན་ཞག་བཅུའི་མཐའ་ཅན་རྣམས་སུ་ཡོད་པ་ལས། དང་པོ་ནི། ཉན་ཐོས་བྱེ་བྲག་སྨྲ་བའི་ལུགས་ཀྱི་བསྙེན་གནས་ཀྱིས་སྡོམ་པ་ལྟ་བུའོ། །གཉིས་པ་ནི། ཉན་ཐོས་མདོ་སྡེ་པའི་ལུགས་ཀྱི་ཉིན་ཞག་ལྔའི་མཐའ་ཅན་གྱི་བསྙེན་གནས་ཀྱི་སྡོམ་པ་ལྟ་བུའོ། །གསུམ་པ་ནི། ཉན་ཐོས་མདོ་སྡེ་པའི་ལུགས་ཀྱི་ཉིན་ཞག་བཅུའི་མཐའ་ཅན་གྱི་བསྙེན་གནས་ཀྱི་སྡོམ་པ་ལྟ་བུའོ། །ཉན་ཐོས་མདོ་སྡེ་པའི་ལུགས་

༼༣༦༽ ཀྱི་བསྙེན་གནས་ཀྱི་སྡོམ་པ་ཕལ་ཆེར་ནི། ཉིན་ཞག་གཅིག་གི་མཐའ་ཅན་ཞིག་ཡིན་ཏེ། མདོ་སྡེ་པ་ཡི་ལུགས་བཞིན་དུ། །ཇི་ལྟར་འདོད་ཚེ་ལེན་ན་ཡང༌། །ནངས་པར་ཕན་ཆད་བསྲུང་བ་ཡི། །བསམ་པ་མེད་ཕྱིར་སྡོམ་པ་གཏོང༌། །ཞེས་གསུངས་པའི་ཕྱིར། གཉིས་པ་ཐེག་ཆེན་ལུགས་ཀྱི་སོ་ཐར་སྡོམ་པ་ལ། ཆོ་ག་ཐུན་མོང་མ་ཡིན་པ་ལས་ཐོབ་པའི་ཐེག་ཆེན་སོ་ཐར་སྡོམ་པ་དང༌། ཆོ་ག་ཐུན་མོང་བ་ལས་ཐོབ་པའི་ཐེག་ཆེན་སོ་ཐར་སྡོམ་པ་གཉིས། དང་པོ་ལ། སྔོན་ཆོག་ལས་ཐོབ་པ་དང༌། ད་ཆོག་ལས་ཐོབ་པ་གཉིས། དང་པོ་ནི། དཀོན་མཆོག་བརྩེགས་པ་ལས་གསུངས་པའི་མགོན་པོ་བྱམས་པས་ཁྱིམ་བདག་དགུ་སྟོང་བསྙེན་པར་རྫོགས་པའི་སྡོམ་པ་དང༌། འཇམ་པའི་དབྱངས་ཀྱིས་ཁྱིམ་བདག་བདུན་སྟོང་བསྙེན་པར་རྫོགས་པའི་སྡོམ་པ་དང༌། ཙནྡན་སྤོས་ཀྱི་ངད་ལྡན་གྱི་དགེ་སློང་གི་སྡོམ་པ་རྣམས་ཡིན་ཏེ། རབ་དབྱེ་ལས། རྒྱལ་སྲས་བྱམས་པ་འཇམ་དབྱངས་སོགས། །བདག་ཉིད་ཆེན་པོ་འགའ་ཞིག་གིས། །མཁན་པོ་མཛད་ནས་འགྲོ་མང་ལ། །བསྙེན་པར་རྫོགས་པར་མཛད་དོ་ཞེས། །ཚིག་འབྲུ་ཙམ་ཞིག་གསུངས་མོད་ཀྱི། །ཞེས་གསུངས་པའི་ཕྱིར། གཉིས་པ་ད་ཆོག་ལས་ཐོབ་པ་ནི། གཏན་ལ་དབབ་པ་བསྡུ་བར་གསུངས་པའི་དགེ་ཚུལ་རང་གི་བླང་བའི་སྡོམ་པ། དེ་ནས་གསུངས་པའི་དགེ་བསྙེན་རང་གིས་བླང་བའི་སྡོམ་པ། དོན་ཡོད་ཞགས་པའི་རྟོག་པ་ནས་བཤད་པའི་གསོ་སྦྱོང་རང་གི་བླང་བའི་སྡོམ་པ། དབུ་མ་ལུགས་ཀྱི་སེམས་བསྐྱེད་ཀྱི་སྔོན་དུ་ལེན་པའི་སྐྱབས་འགྲོའི་སྡོམ་པ་རྣམས་ཡིན་ཏེ། རབ་དབྱེ་ལས། བྱང་ཆུབ་སེམས་དཔའ་ཉིད་ལ་ ༼༣༧༽ ཡང༌། །སོ་སོར་ཐར་པ་འབོག་པ་ཡི། །ཆོ་ག་འགའ་ཞིག་ཡོད་མོད་ཀྱི། །དེ་ཡི་ཆོ་ག་ཕལ་ཆེར་ནུབ། །གསོ་སྦྱོང་རང་གི་བླང་བ་སོགས། །ཆོ་གའི་ལག་ལེན་འགའ་ཞིག་ཡོད། །ཅེས་གསུངས་པའི་ཕྱིར། གཉིས་པ་ཆོ་ག་ཐུན་མོང་བ་ལས་ཐོབ་པའི་ཐེག་ཆེན་སོ་ཐར་སྡོམ་པ་ནི། བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་ཆོ་ག་ཉན་ཐོས་ལུགས་བཞིན་བྱས་པ་ལས་ཐོབ་པའི་སོ་ཐར་རིགས་བརྒྱད་པོ་འདི་ཡིན་ཏེ།

དེས་ན་ད་ལྟའི་ཆོ་ག་ནི། །ཞེས་སོགས་རྐང་པ་ལྔ་དང༌། ཁ་སྐོང་ལས། དེས་ན་བྱང་ཆུབ་རྒྱུར་གྱུར་པའི། །སོ་ཐར་ཉམས་སུ་ལེན་འདོད་ན། །ཡང་ན་ཉན་ཐོས་འདུལ་བ་ལས། །ཇི་ལྟར་གསུངས་པ་ཉམས་སུ་ལོངས། །འདི་ཉིད་ཐེག་ཆེན་སེམས་བསྐྱེད་ཀྱིས། །ཟིན་ན་བྱང་སེམས་སྡོམ་པར་འགྱུར། །ཞེས་གསུངས་པའི་ཕྱིར། སོ་ཐར་སྡོམ་པ་བཤད་ཟིན་ཏོ།། ༈ །།སྐབས་གཉིས་པ་བྱང་སེམས་སྡོམ་པ་བཤད་པ་ལ། མཚན་ཉིད། དབྱེ་བ། མཐའ་དཔྱད་པར་དང་གསུམ་ལས། དང་པོ་ནི། རྫོགས་པའི་བྱང་ཆུབ་ཀྱི་བསྒྲུབ་པ་ཁྱད་པར་བ་གང་ཞིག མི་མཐུན་ཕྱོགས་སྤོང་བའི་སེམས་དཔའ་མཚུངས་ལྡན་བཅས་པ་དེ། བྱང་སེམས་སྡོམ་པའི་མཚན་ཉིད། བྱང་སེམས་ཀྱི་སྡོམ་པ། བྱང་སེམས་སོ་ཐར་གྱི་སྡོམ་པ། ཐེག་ཆེན་སེམས་བསྐྱེད། ཐེག་ཆེན་སོ་ཐར་གྱི་སྡོམ་པ། ཐེག་ཆེན་གྱི་ལམ་རྣམས་དོན་གཅིག་མིང་གི་རྣམ་གྲངས་ཡིན། གཉིས་པ་ལ་རྟེན་གྱི་སྒོ་ནས་དབྱེ་བ། ངོ་བོའི་སྒོ་ནས་དབྱེ་བ། ཆོ་གའི་སྒོ་ནས་དབྱེ་བ་དང་གསུམ་ལས། དང་པོ་ལ། བྱང་སེམས་ཀྱི་རྒྱུད་ཀྱི་བྱང་སེམས་ཀྱི་སྡོམ་པ་དང༌། སངས་རྒྱས་ ༼༣༨༽ འཕགས་པའི་རྒྱུད་ཀྱི་བྱང་སེམས་ཀྱི་སྡོམ་པ་གཉིས། དང་པོ་ནི། ཐེག་ཆེན་གྱི་སློབ་ལམ་མཐའ་དག་གོ །གཉིས་པ་ནི། ཐེག་ཆེན་གྱི་མི་སློབ་ལམ་ལྟ་བུའོ། །གཉིས་པ་ངོ་བོའི་སྒོ་ནས་དབྱེ་བ་ལ། སྨོན་པ་སེམས་བསྐྱེད་དང༌། འཇུག་པ་སེམས་བསྐྱེད་གཉིས་སུ་ཡོད་དེ། སྤྱོད་འཇུག་ལས། བྱང་ཆུབ་སེམས་ནི་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡོན་ནོ། །ཞེས་དང༌། འགྲེལ་པ་དོན་གསལ་ལས། སྨོན་པ་དང་འཇུག་པའི་ངོ་བོ་ཉིད་རྣམ་པ་གཉིས་སོ། །ཞེས་གསུངས་པའི་ཕྱིར། མཚན་གཞི། བྱང་སེམས་སོ་སྐྱེའི་རྒྱུད་ཀྱི་སེམས་བསྐྱེད་དང༌། བྱང་སེམས་འཕགས་པ་རྗེས་ཐོབ་པའི་རྒྱུད་ཀྱི་སེམས་བསྐྱེད་གང་རུང་ཡིན་ན། སྨོན་འཇུག་གི་སེམས་བསྐྱེད་དང༌། ཀུན་རྫོབ་སེམས་བསྐྱེད་གསུམ་ཀ་ཡིན་པས་ཁྱབ།

བྱང་སེམས་འཕགས་པ་མཉམ་གཞག་པའི་རྒྱུད་ཀྱི་སེམས་བསྐྱེད་ཡིན་ན། སྨོན་འཇུག་གི་སེམས་བསྐྱེད་དང༌། དོན་དམ་སེམས་བསྐྱེད་གསུམ་ཀ་ཡིན་པས་ཁྱབ་སྟེ། ཕར་ཕྱིན་བཀའ་འགྲེལ་ལས། དེ་ལྟར་ན་བྱང་སེམས་སོ་སྐྱེའི་རྒྱུད་ཀྱི་སེམས་བསྐྱེད་ཐམས་ཅད་དང༌། བྱང་སེམས་འཕགས་པ་རྗེས་ཐོབ་པའི་སེམས་བསྐྱེད་ཐམས་ཅད། སྨོན་འཇུག་གི་སེམས་བསྐྱེད་དང༌། ཀུན་རྫོབ་སེམས་བསྐྱེད་ཀྱི་གཞི་མཐུན་ཡིན་ལ། བྱང་སེམས་འཕགས་པའི་རྒྱུད་ཀྱི་ཆོས་ཉིད་མཉམ་པར་བཞག་པའི་སེམས་བསྐྱེད་ཐམས་ཅད། སྨོན་འཇུག་གི་སེམས་བསྐྱེད་དང༌། དོན་དམ་སེམས་བསྐྱེད་ཀྱི་གཞི་མཐུན་ཡིན་ནོ། །ཞེས་གསུངས་པའི་ཕྱིར། གསུམ་པ་ཆོ་ ༼༣༩༽ གའི་སྒོ་ནས་དབྱེ་བ་ལ། ཕ་རོལ་ཏུ་ཕྱིན་པའི་ལུགས་ཀྱི་ཆོ་ག་ལས་ཐོབ་པའི་སེམས་བསྐྱེད་དང༌། རྡོ་རྗེ་ཐེག་པའི་ལུགས་ཀྱི་ཆོ་ག་ལས་ཐོབ་པའི་སེམས་བསྐྱེད་གཉིས་ལས། དང་པོ་ནི། དབུ་མ་ལུགས་ཀྱི་སེམས་བསྐྱེད་དང༌། སེམས་ཙམ་ལུགས་ཀྱི་སེམས་བསྐྱེད་ལྟ་བུའོ། །གཉིས་པ་ནི། མཎྜལ་ཚོམ་བུ་ལྔ་པར་བརྟེན་ནས་བརྒྱུད་པའི་ཁྱད་པར་གཉིས་ལྡན་གྱི་ཆོ་ག་ལ་བརྟེན་ནས་ཐོབ་པའི་སེམས་བསྐྱེད་ལྟ་བུ་ཡིན་ཏེ། ཁ་སྐོང་ལས། བྱང་ཆུབ་སེམས་དཔའི་སྡོམ་པ་ནི། །ཕ་རོལ་ཕྱིན་པའི་དབུ་སེམས་ཀྱི། །སྲོལ་ཆེན་གཉིས་ལས་ཐོབ་པའམ། །གསང་སྔགས་རྒྱུད་སྡེ་ལས་གསུངས་པའི། །ཆོ་ག་དག་ལས་ཐོབ་ཀྱང་རུང༌། །སྨོན་འཇུག་སེམས་བསྐྱེད་ཐོབ་ནས་ནི། །ཚུལ་ཁྲིམས་བསླབ་པ་རྣམ་པ་གསུམ། །བསྲུང་བ་ཉམས་ལེན་དངོས་གཞི་ཡིན། །ཞེས་གསུངས་པའི་ཕྱིར། གསུམ་པ་མཐའ་དཔྱད་པ་ལ། གཞན་ལུགས་དགག་པ་དང༌། རང་ལུགས་བཞག་པ་གཉིས་ལས། དང་པོ་ལ། ཁ་ཅིག སེམས་བསྐྱེད་ལ་ནི་ཞེས་པའི་དངོས་བསྟན་གྱི་སེམས་བསྐྱེད་ཡིན་ན། བྱང་ཆུབ་སེམས་དཔའི་སེམས་བསྐྱེད་དང༌། །ཞེས་པའི་དངོས་བསྟན་གྱི་སེམས་བསྐྱེད་ཡིན་པས་ཁྱབ། ཉན་ཐོས་དང༌། །ཐེག་པ་ཆེན་པོའི་ལུགས་གཉིས་ཡོད། །ཅེས་པའི་དངོས་བསྟན་གྱི་ཉན་ཐོས་ལུགས་ཀྱི་སེམས་བསྐྱེད་ཡིན་ན།

ཐེག་དམན་སེམས་བསྐྱེད་ཡིན་པས་ཁྱབ། ཉན་ཐོས་རྣམས་ལ་སེམས་བསྐྱེད་གསུམ། །ཞེས་པའི་དངོས་བསྟན་གྱི་སེམས་བསྐྱེད་གསུམ་པ་ཡིན་ན། སངས་རྒྱས་ཀྱི་སེམས་བསྐྱེད་ཡིན་པས་ ༼༤༠༽ ཁྱབ། ཐེག་ཆེན་ཐུན་མོང་མ་ཡིན་པའི་ཆོ་ག་ལས་ཐོབ་པའི་སེམས་བསྐྱེད་ཡིན་ན། ཐེག་པ་ཆེན་པོའི་སེམས་བསྐྱེད་ལ། །ཞེས་པའི་དངོས་བསྟན་ཀྱི་སེམས་བསྐྱེད་ཡིན་པས་ཁྱབ། རབ་དབྱེའི་སྐབས་གཉིས་པའི་དངོས་བསྟན་གྱི་ཐེག་ཆེན་སེམས་བསྐྱེད་ཡིན་ན། ཐེག་པ་ཆེན་པོའི་སེམས་བསྐྱེད་ལ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ་ཞེས་པའི་དངོས་བསྟན་གྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཉན་ཐོས་དང༌། །ཐེག་པ་ཆེན་པོའི་ལུགས་གཉིས་ཡོད། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། ཉན་ཐོས་རྣམས་ལ་སེམས་བསྐྱེད་གསུམ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ། །ཁ་ཅིག་ནི་རང་རྒྱལ་དུ་སེམས་བསྐྱེད་དོ། ཁ་ཅིག་ནི་སངས་རྒྱས་སུ་སེམས་བསྐྱེད་དོ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། སྡོམ་གསུམ་རབ་དབྱེའི་སྐབས་གཉིས་པའི་དངོས་བསྟན་གྱི་བྱང་སྡོམ་ཡིན་པར་ཐལ། འདོད་པའི་ཕྱིར། འདོད་ན། བྱང་སྡོམ་ཡིན་པར་ཐལ་ལོ། །འདོད་ན། ཐེག་ཆེན་སེམས་བསྐྱེད་ཡིན་པར་ཐལ་ལོ། །འདོད་མི་ནུས་ཏེ། ཐེག་དམན་དུ་སེམས་བསྐྱེད་པ་ཡིན་པའི་ཕྱིར་ཏེ། ཉན་ཐོས་སུ་སེམས་བསྐྱེད་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་གཉིས་པ་ལ། 

༼༤༡༽ འདུལ་བ་ལུང་ལས། ཁ་ཅིག་ནི་སངས་རྒྱས་སུ་སེམས་བསྐྱེད་དོ། །ཞེས་པའི་དངོས་བསྟན་གྱི་སེམས་བསྐྱེད་ཆོས་ཅན། །དེར་ཐལ། དེའི་ཕྱིར། མ་གྲུབ་ན། དེར་ཐལ། ཉན་ཐོས་རྣམས་ལ་སེམས་བསྐྱེད་གསུམ་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། འདུལ་བ་ལུང་ལས། །ཁ་ཅིག་ནི་ཉན་ཐོས་སུ་སེམས་པ་སྐྱེད་དོ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་མི་ནུས་ཏེ། ཐེག་ཆེན་གྱི་བྱང་ཆུབ་ཏུ་སེམས་བསྐྱེད་པ་ཡིན་པའི་ཕྱིར་ཏེ། རྫོགས་པའི་བྱང་ཆུབ་ཏུ་སེམས་བསྐྱེད་པ་ཡིན་པའི་ཕྱིར་ཏེ། སངས་རྒྱས་སུ་སེམས་བསྐྱེད་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར་རོ། །དམ་བཅའ་གསུམ་པ་ལ། ཉན་ཐོས་ཀྱི་སྡེ་སྣོད་ནས་བཤད་པའི་ཆོ་ག་ལ་བརྟེན་ནས་ལས་དང་པོ་པ་སངས་རྒྱས་སུ་སེམས་བསྐྱེད་པའི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དགྲ་བཅོམ་རང་རྒྱལ་སངས་རྒྱས་སོ། །ཞེས་པའི་ཚིག་ཟུར་གྱི་སངས་རྒྱས་སོ་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། འདུལ་བ་ལུང་ལས། ཁ་ཅིག་ནི་སངས་རྒྱས་སུ་སེམས་བསྐྱེད་དོ་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་མི་ནུས་ཏེ། སེམས་ཅན་གྱི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། དེའི་རྒྱུད་ཀྱི་སངས་རྒྱས་སུ་སེམས་བསྐྱེད་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར་རོ། །དམ་བཅའ་བཞི་པ་ལ། ཀྱཻའི་རྡོ་རྗེའི་དབང་གི་སྟ་གོན་གྱི་གནས་སྐབས་སུ། རང་གཞན་ ༼༤༢༽ དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །ཞེས་སོགས་ཀྱི་རྗེས་ཟློས་ལན་གསུམ་བྱས་པ་ལས་ཐོབ་པའི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གསང་སྔགས་དང་འབྲེལ་པའི་ཆོ་ག་ལས་ཐོབ་པའི་སེམས་བསྐྱེད་ཡིན་པའི་ཕྱིར་ཏེ། དབང་བསྐུར་དང་འབྲེལ་བའི་ཆོ་ག་ལས་ཐོབ་པའི་ཐེག་ཆེན་སེམས་བསྐྱེད་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར། རྩ་བར་འདོད་ན། དབུ་མ་སེམས་ཙམ་རྣམ་པར་གཉིས། །ཞེས་པའི་དངོས་བསྟན་གྱི་སེམས་བསྐྱེད་ཡིན་པར་ཐལ། འདོད་པའི་ཕྱིར། འདོད་ན། དབུ་སེམས་གང་རུང་གི་ཆོ་ག་ལས་ཐོབ་པའི་སེམས་བསྐྱེད་ཡིན་པར་ཐལ། འདོད་པའི་ཕྱིར། ཁྱབ་སྟེ། དེ་གཉིས་ལྟ་བ་ཐ་དད་པའི། །ཆོ་ག་ཡང་ནི་ཐ་དད་ཡིན། །ཞེས་གསུངས་པའི་ཕྱིར། འདོད་ན། ཕ་རོལ་ཏུ་ཕྱིན་པའི་ལུགས་ཀྱི་ཆོ་ག་ལས་ཐོབ་པའི་སེམས་བསྐྱེད་ཡིན་པར་ཐལ་ལོ། །འདོད་མི་ནུས་ཏེ། ཀྱཻའི་རྡོ་རྗེའི་དབང་གི་སྟ་གོན་གྱི་གནས་སྐབས་སུ་ཐོབ་པའི་སེམས་བསྐྱེད་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དམ་བཅའ་ལྔ་པ་ལ། ཕ་རོལ་ཏུ་ཕྱིན་པའི་ལུགས་ཀྱི་ཐེག་ཆེན་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཀུན་རྫོབ་སེམས་བསྐྱེད་སྐྱེ་བའི་ཆོ་ག་བཤད། དོན་དམ་སེམས་བསྐྱེད་ཆོ་གས་སྐྱེ་བ་དགག ཅེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། དོན་དམ་སེམས་བསྐྱེད་ཆོ་གས་སྐྱེ་བ་དགག ཅེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། དོན་དམ་སེམས་བསྐྱེད་ཅེས་བྱ་བ། །ཞེས་སོགས་ཚིགས་རྐང་ ༼༤༣༽ གསུམ་གྱིས་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། ཕ་རོལ་ཏུ་ཕྱིན་པའི་ལུགས་ཀྱི་དོན་དམ་སེམས་བསྐྱེད་ཡིན་པའི་ཕྱིར་ཏེ། དེའི་མཉམ་གཞག་རྣམ་པར་མི་རྟོག་པའི་ཡེ་ཤེས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དབུ་མ་སེམས་ཙམ་རྣམ་པ་གཉིས། །ཞེས་པའི་དངོས་བསྟན་གྱི་སེམས་བསྐྱེད་ཡིན་པར་ཐལ་ལོ། །འདོད་ན། དབུ་སེམས་གང་རུང་གི་ཆོ་ག་ལས་ཐོབ་པའི་སེམས་བསྐྱེད་ཡིན་པར་ཐལ་ལོ། འདོད་ན། ཀུན་རྫོབ་སེམས་བསྐྱེད་ཡིན་པར་ཐལ་ལོ། །འདོད་མི་ནུས་ཏེ། དོན་དམ་སེམས་བསྐྱེད་ཡིན་པའི་ཕྱིར་རོ། ཡང་ཁ་ཅིག ཐེག་པ་ཆེན་པོའི་སེམས་བསྐྱེད་ལ། །དབུ་མ་སེམས་ཙམ་རྣམ་པ་གཉིས། །ཞེས་པའི་དངོས་བསྟན་གྱི་སེམས་བསྐྱེད་ཡིན་ན། བྱང་ཆུབ་སྙིང་པོའི་མཐའ་ཅན་ཡིན་པས་ཁྱབ།

དབུ་མ་ལུགས་ཀྱི་འཇུག་པས་སེམས་བསྐྱེད་ཡིན་ན། ནམ་མཁའི་སྙིང་པོའི་མདོ་ལས་གསུངས་པའི་རྩ་བའི་ལྟུང་བ་བཅུ་བཞི་པོ་ཐམས་ཅད་སྤོང་བར་ཁས་བླངས་པའི་སེམས་བསྐྱེད་ཡིན་པས་ཁྱབ། སེམས་ཙམ་ལུགས་ཀྱི་ཆོ་ག་ལ་བརྟེན་ནས་སྨོན་འཇུག་རིམ་བཞིན་དུ་ལེན་པའི་གནས་སྐབས་ཀྱི་སྨོན་པ་སེམས་བསྐྱེད་ཡིན་ན། འཇུག་པ་སེམས་བསྐྱེད་མ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། བྱང་སེམས་ལས་དང་པོ་པའི་རང་གི་བློ་ཚོད་དང་སྦྱར་ནས་དུས་ཇི་སྲིད་འཚོ་བའི་བར་དུ་བླངས་པའི་དབུ་མ་ལུགས་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གཞུང་དེའི་དངོས་བསྟན་གྱི་དབུ་མ་ལུགས་ཀྱི་སེམས་བསྐྱེད་ཡིན་པའི་ཕྱིར་ཏེ། ཇི་སྲིད་ ༼༤༤༽ འཚོ་བའི་མཐའ་ཅན་གྱི་དབུ་མ་ལུགས་ཀྱི་སེམས་བསྐྱེད་ཡིན་པའི་ཕྱིར། མ་གྲུབ་ན། དེར་ཐལ། བྱང་སེམས་ལས་དང་པོ་པའི་རང་གི་བློ་ཚོད་དང་སྦྱར་ནས་དུས་ཇི་སྲིད་འཚོ་བའི་བར་དུ་དབུ་མ་ལུགས་ཀྱི་སེམས་བསྐྱེད་ལེན་པ་ཡོད་པའི་ཕྱིར་ཏེ། བསླབ་བཏུས་ལས། སྡོམ་པ་བདག་ཉིད་ཀྱི་སྟོབས་དང་སྦྱར་ནས་བླང་བར་བྱ་སྟེ། ཞེས་གསུངས་པའི་ཕྱི། རྩ་བར་འདོད་མི་ནུས་ཏེ། ཇི་སྲིད་འཚོའི་མཐའ་ཅན་གྱི་སྡོམ་པ་ཡིན་པའི་ཕྱིར་རོ། །དམ་བཅའ་གཉིས་པ་ལ། བྱང་སེམས་ལས་དང་པོ་པའི་རང་གི་བློ་ཚོད་དང་སྦྱར་ནས་རྩ་བའི་ལྟུང་བ་བཅུ་བཞིའི་ནང་ནས་དང་པོ་ལྔ་ཙམ་སྤོང་བར་ཁས་བླངས་པའི་དབུ་མ་ལུགས་ཀྱི་འཇུག་པ་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྩ་བའི་ལྟུང་བ་བཅུ་བཞིའི་ནང་ནས་དང་པོ་ལྔ་ཙམ་སྤོང་བར་ཁས་བླངས་པའི་དབུ་མ་ལུགས་ཀྱི་འཇུག་པ་སེམས་བསྐྱེད་ཡིན་པའི་ཕྱིར། མ་གྲུབ་ན། དེ་ལྟ་བུ་དེ་དེ་ཡིན་པར་ཐལ། དེ་ལྟ་བུ་ཡོད་པའི་ཕྱིར་ཏེ། བསླབ་བཏུས་ལས། སྡོམ་པ་བདག་ཉིད་ཀྱི་སོགས་གསུངས་པའི་ཕྱིར། རྩ་བར་འདོད་མི་ནུས་ཏེ། རྩ་བའི་ལྟུང་བ་བཅུ་བཞིའི་ནང་ནས་དང་པོ་ལྔ་ཙམ་སྤོང་བར་ཁས་བླངས་པའི་སེམས་བསྐྱེད་ཡིན་པའི་ཕྱིར་ཏེ།

རྩོད་གཞི་ཡིན་པའི་ཕྱིར། དམ་བཅའ་གསུམ་པ་ལ། བྱང་སའི་ཚུལ་ཁྲིམས་ཀྱི་ལེའུ་ལས་གསུངས་པའི་སྨོན་འཇུག་རིམ་བཞིན་དུ་ལེན་པའི་གནས་སྐབས་ཀྱི་སྨོན་པ་སེམས་བསྐྱེད་ཡིན་པའི་ཕྱིར་ཏེ། དེ་ནས་གསུངས་པའི་ཐོག་མར་སྨོན་པ་སེམས་བསྐྱེད་བླངས། དེ་རྗེས་འཇུག་པ་སེམས་བསྐྱེད་ལེན་ཁ་མའི་སྨོན་པ་སེམས་བསྐྱེད་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ ༼༤༥༽ ཐལ། དེ་ཡོད་པའི་ཕྱིར་ཏེ། སེམས་ཙམ་པའི་ལུགས་པ་ཐོག་མར་སྨོན་པ་སེམས་བསྐྱེད་བླངས་ཏེ། བྱང་ཆུབ་སེམས་དཔའི་སྡེ་སྣོད་བསླབས་ནས་ཕྱིས་འཇུག་པ་སེམས་བསྐྱེད་ལེན་པ་ཡོད་པའི་ཕྱིར་ཏེ། རབ་དབྱེ་ལས། དེས་ན་སེམས་ཙམ་པ་ཡི་ལུགས། །གལ་ཏེ་སེམས་བསྐྱེད་ལེན་འདོད་ན། །ཐོག་མར་སོ་སོར་ཐར་པ་ལོངས། །བྱང་ཆུབ་སེམས་དཔའི་སྡེ་སྣོད་སློབས། །དད་ཅིང་བསྒྲུབ་པར་ནུས་གྱུར་ན། །ཕྱི་ནས་སེམས་བསྐྱེད་སྡོམ་པ་ལོངས། །ཞེས་གསུངས་པའི་ཕྱིར། རྩ་བར་འདོད་ན། འཇུག་པ་སེམས་བསྐྱེད་ཡིན་པར་ཐལ། འགྲོ་བའི་བྱ་བས་ཟིན་པའི་དཔེས་མཚོན་པའི་ཐེག་ཆེན་སེམས་བསྐྱེད་ཡིན་པའི་ཕྱིར་ཏེ། གཞན་དོན་དུ་སངས་རྒྱས་ཐོབ་པའི་ཆེད་དུ་ལམ་བསྒྲུབ་པར་འདོད་པའི་སེམས་པ་མཚུངས་ལྡན་དང་བཅས་པའི་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་ལམ་ཞུགས་ཀྱི་རྒྱུད་ཀྱི་བྱང་སེམས་ཀྱི་སེམས་བསྐྱེད་ཡིན་པའི་ཕྱིར་ཏེ། དེའི་རྒྱུད་ཀྱི་སྨོན་འཇུག་གི་སེམས་བསྐྱེད་གང་རུང་ཡིན་པའི་ཕྱིར་རོ། །གཉིས་པ་རང་ལུགས་བཞག་པ་ལ། དབུ་མ་པའི་ལུགས་འདི་ནི་མདོ་སྡེ་བསྐལ་པ་བཟང་པོ་དང༌། ནམ་མཁའི་སྙིང་པོའི་མདོ་སོགས་ལ་བརྟེན། མགོན་པོ་འཇམ་པའི་དབྱངས་ནས། འཕགས་པ་ཀླུ་སྒྲུབ་ཡབ་སྲས་ལ་བརྒྱུད་དེ། རྒྱལ་སྲས་ཞི་བ་ལྷའི་ཕྱག་སྲོལ། ཇོ་བོ་པུཎྱེ་ཤྲཱི་ལས་བྱུང་བ། རྗེ་བཙུན་ས་སྐྱ་པ་ཡབ་སྲས་ཀྱི་ཕྱག་ལེན་དར་རྒྱས་སུ་མཛད་པ་འདི་གནང་ཞིང༌། སྐྱེ་བའི་རྟེན་གྱི་གང་ཟག་ཀྱང༌། ཤན་པ་སོགས་སྡིག་ཤས་ཆེ་ཆུང་ཀུན་ལ་སྐྱེ་ཞིང༌།

ལེན་པའི་ཚུལ་ཡང་སྦྱོར་བའི་སྐབས་སུ་ཡན་ལག་བདུན་སྔོན་དུ་བཏང་ནས། ༼༤༦༽ དངོས་གཞིའི་སྐབས་སུ་སྨོན་འཇུག་སྟབས་གཅིག་ཏུ་བླངས་ཏེ། མཇུག་རང་དགའ་བ་བསྒོམ་པ་དང༌། གཞན་དགའ་བ་བསྒོམ་དུ་གཞུག་པ་གཉིས་ཡིན་ཏེ། དབུ་མའི་ལུགས་ཀྱི་སེམས་བསྐྱེད་འདི། །སེམས་ཅན་ཀུན་གྱིས་ལེགས་ཐོབ་ན། །རྫོགས་སངས་རྒྱས་ཀྱི་རྒྱུར་འགྱུར་ཞེས། །མདོ་དང་བསྟན་བཅོས་རྣམས་ལས་གསུངས། །ཞེས་གསུངས་པའི་ཕྱིར། སེམས་ཙམ་པའི་ལུགས་འདི་མགོན་པོ་བྱམས་པ་ནས། ཐོགས་མེད་ལ་བརྒྱུད་དེ། སློབ་དཔོན་ཙནྡྲ་གོ་མའི་ཕྱག་སྲོལ། ཇོ་བོ་རྗེ་དཔལ་ལྡན་ཨ་ཏི་ཤ་ལས་བྱུང་བ། དགེ་བའི་བཤེས་གཉེན་བཀའ་གདམས་པ་རྣམས་ཀྱིས་ཕྱག་ལེན་དར་རྒྱས་སུ་མཛད་པ་འདི་ཡིན་ཞིང༌། སྐྱེ་བའི་རྟེན་གྱི་གང་ཟག་ཀྱང༌། སོ་ཐར་རིགས་བདུན་གང་རུང་གི་རྒྱུད་སྡོམ་པ་སོགས་སྡིག་ཤས་ཆུང་བ་ཞིག་ལ་སྐྱེ་ཞིང༌། ལེན་པའི་ཚུལ་ཡང་ཐོག་མར་སྨོན་པ་སེམས་བསྐྱེད་བླངས་ནས། དེ་རྗེས་བྱང་ཆུབ་སེམས་པའི་སྡེ་སྡོད་ལ་བསླབ་སྦྱོང་བྱས་ཏེ། བསླབ་བྱ་རྣམས་ལ་དད་ཅིང་སྒྲུབ་ནུས་ན། སྤྱོད་པའི་སྐབས་སུ་ཕྱག་འཚལ་བ་དང༌། མཆོད་པ་འབུལ་བ་གཉིས། བར་ཆད་ཀྱི་དྲི་བ། རིགས་ཀྱི་བུ་ཁྱོད་བྱང་ཆུབ་སེམས་དཔའི་ས་ཡིན་ནམ། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ཤེས་སམ། ཞེས་སོགས་ལྔ་མཛད། དང་པོའི་སྐབས་སུ་འཇུག་པ་སེམས་བསྐྱེད་བླངས་ནས་འཇུག་པའི་སྐབས་སུ་མཁྱེན་གསོལ་ཙམ་མཛད་པ་ཡིན་ཏེ། སེམས་ཙམ་པ་ཡི་སེམས་བསྐྱེད་འདི། །བོད་ན་བྱེད་པ་མང་མོད་ཀྱི། །དེ་ནི་སུ་ཡང་རུང་བ་ཡི། །གང་ཟག་རྣམས་ལ་བྱར་མི་རུང༌། །ཞེས་དང༌། དེས་ན་སེམས་ཙམ་པ་ཡི་ལུགས། ༼༤༧༽ །གལ་ཏེ་སེམས་བསྐྱེད་བྱེད་འདོད་ན། །ཐོག་མར་སོ་སོར་ཐར་པ་ལོངས། །བྱང་ཆུབ་སེམས་དཔའི་སྡེ་སྣོད་སློབས། །དད་ཅིང་བསྒྲུབ་པར་ནུས་གྱུར་ན། །ཕྱི་ནས་སེམས་བསྐྱེད་སྡོམ་པ་ལོངས། །ཞེས་གསུངས་པའི་ཕྱིར། གཞན་ཡང་དབུ་སེམས་ཀྱི་ཁྱད་པར། དབུ་མ་པ་ཉིན་ཞག་གི་མཐའ་ཅན་དུ་ལེན་པ་སོགས་དུས་མ་ངེས་པ་དང༌།

སེམས་ཙམ་པ་བྱང་ཆུབ་སྙིང་པོའི་མཐའ་ཅན་ཁོ་ནར་ལེན་པས་དུས་ངེས་པ་མཛད་ལ། དབུ་མ་པ་རྩ་བའི་ལྟུང་བ་གཅིག་དང་གཉིས་ལ་སོགས་པ་རང་གི་བློ་ཚོད་དང་སྦྱར་ནས་སྤོང་པ་ཁས་ལེན་པས་བསླབ་བྱའི་གྲངས་ལ་ངེས་པ་མེད། སེམས་ཙམ་པ་མདོ་དང་བྱང་ས་ནས་གསུངས་པའི་རྩ་བ་དང་ཡན་ལག་གི་ལྟུང་བ་མཐའ་དག་སྤོང་བ་གཞིར་བཞག་གི་དབང་དུ་བྱས་ནས། སེམས་བསྐྱེད་ལེན་པའི་བསླབ་བྱ་མཐའ་དག་ལ་སློབ་པ་ངེས་པ་ཅན་མཛད་པ་ཡིན་ཏེ། སྡོམ་གསུམ་སྤྱི་དོན་ལས། མདོར་ན་དབུ་མ་ལུགས་ཀྱི་སེམས་བསྐྱེད་ལ་ནི་སྨོན་པའི་སེམས་མི་ཉམས་པར་བསྲུངས་ནས། འཇུག་པའི་བསླབ་བྱ་ལ་རང་གི་བློ་ཚོད་དང་སྦྱར་ནས་ཇི་ཙམ་ནུས་པར་བསྲུང་ཞིང་དུས་ཀྱང་ཞག་གཅིག་དང་ཟླ་བ་དང་ལོ་དང༌། ཇི་སྲིད་འཚོའི་བར་དང༌། བྱང་ཆུབ་ཀྱི་བར་ཇི་ཙམ་བློས་ལེན་པར་ནུས་པ་དེ་ཙམ་བླང་བར་རྗེས་བཙུན་རྩེ་མོས་བཤད་པ་ནི་ལུགས་འདིའི་ཁྱད་པར་གྱི་ཆོས་སུ་ཤེས་པར་བྱ་སྟེ། ཞེས་དང༌། སེམས་ཙམ་ལུགས་ཀྱི་སེམས་བསྐྱེད་པ་ནི་སྨོན་སེམས་བཏང་བ་དང་ཀུན་དཀྲིས་དྲག་པོས་ཉམས་པ་བྱུང་བས་སྡོམ་པ་གཏོང་ཞིང༌། བསླབ་བྱ་ཡང་མཐའ་དག་ལ་སློབ་པ་དང༌། དུས་ཀྱང་བྱང་ཆུབ་ཀྱི་བར་དུ་ ༼༤༨༽ ལེན་པ་ཁོ་ནར་གསུངས་ཀྱི། དུས་ཡུན་རིང་ཐུང་གི་རྣམ་གཞག་མ་གསུངས་པས། ལུགས་དེ་དག་མ་བསྲེས་པ་སོ་སོར་ཤེས་བར་བྱའོ། །ཞེས་གསུངས་པའི་ཕྱིར། བྱང་སྡོམ་བསྟན་ཟིན་ཏོ།། ༈ །།གསུམ་པ་སྔགས་ཀྱི་སྡོམ་པའི་སྐབས་བཤད་པ་ལ་དོན་ལྔ་སྟེ། སྔགས་སྡོམ་གྱི་མཚན་ཉིད། སྔགས་སྡོམ་གྱི་དབྱེ་བ། སྔགས་སྡོམ་གྱི་ཐོབ་མཚམས། དབང་དང་རིམ་གཉིས་ལས་བྱུང་བའི་ཕྱག་ཆེན་གྱི་རྣམ་གཞག འབྲས་བུ་ས་ལམ་གྱི་རྣམ་པར་གཞག་པའོ། །དང་པོ་ནི། ཡིད་མཚན་རྟོགས་ལས་སྐྱོབ་པའི་ཐབས་ཁྱད་པར་ཅན་གང་ཞིག མི་མཐུན་ཕྱོགས་སྤོང་བའི་སེམས་པ་མཚུངས་ལྡན་དང་བཅས་པའོ། །སྔགས་སྡོམ་ཀྱི་མཚན་ཉིད། སྔགས་སྡོམ་དང༌། སྔགས་ཀྱི་སྡོམ་པ་དང༌། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྔགས་ཀྱི་ལམ་རྣམས་དོན་གཅིག

དེ་ལ་ཁ་ཅིག ཤཱཀྱ་ཐུབ་པའི་རྒྱུད་ཀྱི་སྔགས་སྡོམ་ཆོས་ཅན། མཚན་ཉིད་ཀྱི་ཟུར་དང་པོ་དེར་ཐལ། མཚོན་བྱ་དེའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཡིད་མཚན་རྟོགས་ལས་སྐྱོབ་པའི་ཐབས་མ་ཡིན་པའི་ཕྱིར་ཏེ། ཡིད་མཚན་རྟོགས་ལས་བསྐྱབས་ཟིན་པའི་ཕྱིར་ཏེ། མཚན་རྟོགས་མཐའ་དག་སྤངས་ཟིན་པའི་སྔགས་སྡོམ་ཡིན་པའི་ཕྱིར། ཞེ་ན། ཤཱཀྱ་ཐུབ་པའི་རྒྱུད་ཀྱི་སེམས་བསྐྱེད་ཆོས་ཅན། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་མ་ཡིན་པར་ཐལ། རྫོགས་པའི་བྱང་ཆུབ་ཀྱི་སྒྲུབ་པ་མ་ཡིན་པའི་ཕྱིར་ཏེ། རྫོགས་པའི་བྱང་ཆུབ་བསྒྲུབས་ཟིན་པའི་ཕྱིར་ཏེ། དེ་ཐོབ་ཟིན་པའི་ཕྱིར། རིམ་པ་བཞིན་དུ་མཚུངས་སོ། །གོང་དུ་འདོད་ན། དེ་ཆོས་ཅན། ༼༤༩༽ དེ་ཡིན་པར་ཐལ། ཐེག་ཆེན་སེམས་བསྐྱེད་ཡིན་པའི་ཕྱིར། དེས་ན་སྐྱོབ་པའི་ཐབས་མ་ཡིན་པར་ཐལ། བསྐྱབས་ཟིན་པའི་ཕྱིར། ཞེས་པ་འདི་འདྲའི་རིགས་པ་ལ་ཁྱབ་པ་མེད་དེ། སྐྱོབ་པའི་ཐབས་ཞེས་པ་སྐྱོབ་པར་བྱེད་པ་དང་བསྐྱབས་ཟིན་པ་གཉིས་ཀ་ལ་འཇུག་པའི་ཕྱིར། འདིར་ཁ་ཅིག རྡོ་རྗེ་ཐེག་བའི་སྨིན་གྲོལ་གཉིས་པོ་གང་རུང་ཡིན་ན། རྡོ་རྗེ་ཐེག་པའི་ལམ་ཞུགས་ཏེ། །ཞེས་སོགས་རྐང་པ་གསུམ་གྱི་དངོས་བསྟན་གྱི་སྨིན་གྲོལ་གཉིས་པོ་གང་རུང་ཡིན་པས་ཁྱབ། རྡོ་རྗེ་ཐེག་པ་ཡིན་ན་གཞུང་དེའི་དངོས་བསྟན་གྱི་རྡོ་རྗེ་ཐེག་པ་ཡིན་པས་ཁྱབ། རིག་འཛིན་སྡོམ་པ་དབང་བསྐུར་ལས། །ཐོག་མར་ཐོབ་པ་སྨིན་བྱེད་དང༌། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་ན། སྨིན་པར་བྱེད་པའི་དབང་བསྐུར་ཡང༌། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བྱ་རྒྱུད་ཀྱི་སྨིན་བྱེད་ཀྱི་ཆུ་དབང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གསང་སྔགས་ཀྱི་སྨིན་གྲོལ་གཉིས་པོ་གང་རུང་ཡིན་པའི་ཕྱིར་ཏེ། གསང་སྔགས་ཀྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། རྒྱུ་སྡེ་བཞི་པོ་གང་རུང་གི་སྨིན་བྱེད་ཀྱི་དབང་ཡིན་པའི་ཕྱིར་ཏེ།

བྱ་རྒྱུད་ཀྱི་སྨིན་བྱེད་ཀྱི་དབང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གཞུང་དེའི་དངོས་བསྟན་གྱི་སྨིན་བྱེད་ཀྱི་དབང་ཡིན་པར་ཐལ། འདོད་པ་གང་ཞིག དེའི་དངོས་བསྟན་གྱི་གྲོལ་བྱེད་ཀྱི་ལམ་ཡིན་པའི་ཕྱིར། འདོད་ན། སྨིན་པར་བྱེད་པའི་དབང་བསྐུར་ཡང༌། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་པར་ཐལ། འདོད་པའི་ཕྱིར། ༼༥༠༽ འདོད་ན། བླ་མེད་ཀྱི་སྨིན་བྱེད་ཀྱི་དབང་ཡིན་པར་ཐལ། འདོད་པའི་ཕྱིར། ཁྱབ་སྟེ། སྨིན་པར་བྱེད་པའི་དབང་བསྐུར་ཡང༌། །ཞེས་པའི་དབང་དེ་ངོས་འཛིན་པར་བྱེད་པ་ལ། བླ་མ་བཙལ་ལ་དབང་བཞི་བླངས། །ཞེས་པ་འདི་འབྱུང་བའི་ཕྱིར། གཉིས་པ་ལ། བྱ་རྒྱུད་ཀྱི་སྔགས་ཀྱི་ཐེག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གསང་སྔགས་ཀྱི་ཐེག་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བླ་མེད་ཀྱི་ཐེག་པ་ཡིན་པར་ཐལ། འདོད་པའི་ཕྱིར་རོ། །སྡོམ་གསུམ་འཁྲུལ་སྤོང་ལས། བསྟན་བཅོས་འདིའི་སྔགས་སྡོམ་གྱི་སྐབས་འདིར་རྡོ་རྗེ་ཐེག་པ་ཞེས་སྤྱིར་བཏང་ལ་ཕལ་ཆེར་སྐབས་ཀྱི་བླ་མེད་ལ་འཇུག ཅེས་གསུངས་པའི་ཕྱིར། གསུམ་པ་ལ། རྣལ་འབྱོར་རྒྱུད་ཀྱི་སྨིན་བྱེད་དུ་གྱུར་པའི་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྨིན་བྱེད་རྒྱུད་སྡེ་བཞི་པོ་ལ། །དབང་གི་དངོས་གཞི་རིམ་པ་བཞིན། །ཡེ་ཤེས་ཐིག་ལེར་གསུངས་པའི་ཕྱིར། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། རྒྱུད་ལས། ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་ཕྱེ། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བླ་མེད་ཀྱི་སྨིན་བྱེད་ཀྱི་དབང་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། རྒྱུད་སྡེ་འོག་མའི་སྨིན་བྱེད་ཀྱི་དབང་ཡིན་པའི་ཕྱིར།

ཡང་ཁ་ཅིག སྨིན་པར་བྱེད་པའི་དབང་བསྐུར་ཡང༌། ། 

༼༥༡༽ ཞེས་པའི་དངོས་བསྟན་གྱི་དབང་བསྐུར་ཡིན་ན། དེང་སང་གང་ཟག་རབ་འབྲིང་ཀུན། །རྡུལ་ཚོན་གྱི་ནི་དཀྱིལ་འཁོར་དུ། །དབང་བསྐུར་བྱ་བར་གསུངས་མོད་ཀྱི། །ཞེས་པའི་དངོས་བསྟན་གྱི་དབང་བསྐུར་ཡིན་པས་ཁྱབ། དེང་སང་བླ་མེད་ཀྱི་སྨིན་བྱེད་ཀྱི་དབང་གང་དུ་བསྐུར་བའི་དཀྱིལ་འཁོར་ཡིན་ན། རྡུལ་ཚོན་གྱི་དཀྱིལ་འཁོར་ཡིན་པས་ཁྱབ། ཀྱཻའི་རྡོ་རྗེའི་རྒྱུ་དུས་ཀྱི་དབང་ཡིན་ན། ཀྱཻའི་རྡོ་རྗེའི་སྨིན་བྱེད་ཀྱི་དབང་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། དེང་སང་འཁོར་ལོ་སྡོམ་པའི་རས་བྲིས་ཀྱི་དཀྱིལ་འཁོར་དུ་བསྐུར་བའི་སྨིན་བྱེད་ཀྱི་དབང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྨིན་གྲོལ་གཉིས་ལ་འབད་པར་བྱ། །ཞེས་པའི་དངོས་བསྟན་གྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། བླ་མེད་ཀྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། བླ་མེད་མ་རྒྱུད་ཀྱི་སྨིན་བྱེད་ཀྱི་དབང་ཡིན་པའི་ཕྱིར་ཏེ། འཁོར་ལོ་སྡོམ་པའི་སྨིན་བྱེད་ཀྱི་དབང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྡུལ་ཚོན་གྱི་དཀྱིལ་འཁོར་དུ་བསྐུར་བའི་དབང་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། རས་བྲིས་ཀྱི་དཀྱིལ་འཁོར་དུ་བསྐུར་བའི་དབང་ཡིན་པའི་ཕྱིར་ཏེ། འཁོར་ལོ་སྡོམ་པ་རས་བྲིས་ཀྱི་དཀྱིལ་འཁོར་དུ་དབང་བསྐུར་པའི་དབང་ཡིན་པའི་ཕྱིར། གཉིས་པ་ལ། དེང་སང་འཁོར་ལོ་སྡོམ་པའི་སྨིན་བྱེད་ཀྱི་དབང་གང་དུ་བསྐུར་བའི་རས་བྲིས་ཀྱི་དཀྱིལ་འཁོར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེང་སང་འཁོར་ལོ་སྡོམ་པའི་སྨིན་ ༼༥༢༽ བྱེད་ཀྱི་དབང་གང་དུ་བསྐུར་བའི་དཀྱིལ་འཁོར་ཡིན་པའི་ཕྱིར་ཏེ། དེང་སང་དེ་གང་དུ་བསྐུར་བའི་རས་བྲིས་ཀྱི་དཀྱིལ་འཁོར་ཡིན་པའི་ཕྱིར་ཏེ། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། སློབ་དཔོན་རིན་པོ་ཆེ་རྩེ་མོས། རས་བྲིས་ལ་བརྟེན་པའི་ལུགས་འདི་ནི་བདེ་མཆོག ཨ་བྷི་དྷ་ན་ལ་བརྟེན་ནས་སློབ་དཔོན་རྡོ་རྗེ་དྲིལ་བུ་པ་དང༌།

དགའ་རབ་རྡོ་རྗེ་ལ་སོགས་པས་གསུངས་ལ། དེང་སང་རྒྱ་གར་ན་ཡང་ཆོ་ག་ཕལ་ཆེར་འདི་ལ་མཛད། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་མཛད་པས་ལུགས་འདི་ཧ་ཅང་མི་ལེགས་པ་ཡང་མ་ཡིན་ནོ། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། རྡུལ་ཚོན་གྱི་དཀྱིལ་འཁོར་མ་ཡིན་པར་ཐལ། རས་བྲིས་ཀྱི་དཀྱིལ་འཁོར་ཡིན་པའི་ཕྱིར། གསུམ་པ་ལ། དང་པོ་འཁོར་ལོ་སྡོམ་པའི་དཀྱིལ་འཁོར་དུ་སྨིན་བྱེད་ཀྱི་དབང་བཞི་ཐོབ་ནས། དེ་རྗེས་ཀྱཻའི་རྡོ་རྗེའི་དཀྱིལ་འཁོར་དུ་དབང་བཞི་ཐོབ་པའི་གནས་སྐབས་ཀྱི་ཀྱེའི་རྡོ་རྗེ་དབང་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཀྱཻའི་རྡོ་རྗེ་རྒྱུ་དབང་ཡིན་པར་ཐལ། འཁོར་ལོ་སྡོམ་པའི་སྨིན་བྱེད་ཀྱི་དབང་བཞི་ཐོབ་པའི་རྗེས་སུ་བྱུང་བའི་ཀྱཻའི་རྡོ་རྗེའི་རྒྱུ་དབང་ཡིན་པའི་ཕྱིར། བླ་མེད་ཀྱི་དཀྱིལ་འཁོར་གཅིག་ཏེ་སྨིན་བྱེད་ཀྱི་དབང་བཞི་ཐོབ་རྗེས་སུ་བླ་མེད་ཀྱི་དཀྱིལ་འཁོར་གཞན་དུ་རྒྱུ་དབང་ཞུ་བ་ཡོད་པའི་ཕྱིར་ཏེ། ཟབ་དོན་བདུད་རྩི་ཉིང་ཁུ་ལས། དེ་རྗེས་དཀྱིལ་འཁོར་དེའམ་གཞན་དུ་འང་རུང༌། །རྒྱུ་དབང་བཞི་དང་ལུས་དཀྱིལ་དབང་བཞི་དང༌། །བླ་མའི་རྣལ་འབྱོར་བྱིན་རླབས་རིམ་གཉིས་སོགས། །ཐོབ་ ༼༥༣༽ པའི་སྡོམ་པ་ཡང་ཡང་གོམས་པའི་ཐབས། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། ཀྱཻའི་རྡོ་རྗེའི་སྨིན་བྱེད་ཀྱི་དབང་མ་ཡིན་པར་ཐལ། བླ་མེད་ཀྱི་སྨིན་བྱེད་ཀྱི་དབང་མ་ཡིན་པའི་ཕྱིར་ཏེ། བླ་མེད་ཀྱི་གྲོལ་བྱེད་ཀྱི་ལམ་ཡིན་པའི་ཕྱིར་ཏེ། སྔར་བླ་མེད་ཀྱི་སྨིན་བྱེད་ཀྱི་དབང་གི་གནས་སྐབས་སུ་ཐོབ་པའི་སྡོམ་པ་དེ་ཉིད་གོང་ནས་གོང་དུ་འཕེལ་བར་བྱེད་པའི་ཐབས་ཁྱད་པར་ཅན་ཡིན་པའི་ཕྱིར། གཏན་ཚིགས་གྲུབ་ཅིང་ཁྱབ་པ་ཡོད་དེ། དེ་རྗེས་དཀྱིལ་འཁོར་དེའམ་ཞེས་སོགས་སྔར་དྲངས་པ་དེའི་ཕྱིར། དེ་ན་རང་གི་ལུགས་ནི། སྤྱིར་རྒྱུད་སྡེ་བཞི་ལ་དབང་གི་བབས་མི་འདྲ་བ་བཞི་ཡོད་དེ།

བྱ་རྒྱུད་ལ་ཆུ་དང་ཅོད་པན་གྱི་དབང་གཉིས་ཡོད་ཅིང༌། དེ་ཉིད་བྱ་རྒྱུད་ཀྱི་རྡོ་རྗེ་སློབ་དཔོན་གྱི་དབང་ཡང་ཡིན། སྤྱོད་རྒྱུད་ལ་གཉིས་པོ་དེའི་སྟེང་དུ་རྡོ་རྗེའི་དྲིལ་བུ་མིང་གི་དབང་དང་ལྔ་ཡོད་ཅིང༌། ལྔ་པོ་དེ་སྤྱོད་རྒྱུད་ཀྱི་རྡོ་རྗེ་སློབ་དཔོན་གྱི་དབང་ཡང་ཡིན། རྣལ་འབྱོར་རྒྱུད་ལ་ལྔ་པོ་དེའི་སྟེང་དུ། དམ་ཚིགས་གསུམ་སྦྱིན་པ་ཕྱིར་མི་ལྡོག་པ་སློབ་དཔོན་གྱི་དབང་དང་དྲུག་ཡོད་ཅིང༌། དེའི་རིགས་ལྔའི་དབང་ལྔ་ནི་དེའི་རྡོ་རྗེ་སློབ་མའི་དབང་དུ་བྱེད། རྣལ་འབྱོར་བླ་མེད་ལ་རིགས་ལྔའི་དབང་ལྔ། རྡོ་རྗེ་བརྟུལ་ཞུགས་ཀྱི་དབང་དང་དྲུག་སློབ་མའི་དབང་དང༌། བུམ་དབང་གི་དམ་ཚིག་གསུམ་སྦྱིན་པ་སློབ་དཔོན་གྱི་དབང་དུ་བྱས་ནས། དེའི་སྟེང་དུ་དབང་གོང་མ་གསུམ་དང་བཅས་པའི་དབང་བཞི་ཡོངས་སུ་རྫོགས་པ་ཡོད་པ་ཡིན་ཏེ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་ཅོད་པན་དག །བྱ་བའི་རྒྱུད་ལ་རབ་ཏུ་གྲགས། ། ༼༥༤༽ རྡོ་རྗེ་དྲིལ་བུ་དེ་བཞིན་མིང༌། །སྤྱོད་པའི་རྒྱུད་ལ་བར་ཏུ་གསལ། །ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་ཕྱེ། །དེ་བཞིན་དྲུག་གི་བྱེ་བྲག་དབང༌། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་ཡི་ནི་མཚན། གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ཡང་དེ་བཞིན་ནོ། །ཞེས་གསུངས་པའི་ཕྱིར། གཉིས་པ་དབྱེ་བ་ལ་གསུམ་སྟེ། བརྗོད་བྱ་དོན་གྱི་རྒྱུད་ཀྱི་སྒོ་ནས་དབྱེ་བ། བརྗོད་བྱེད་རྒྱུད་སྡེའི་སྒོ་ནས་དབྱེ་བ། གང་ལས་ཐོབ་པ་ཆོ་གའི་སྒོ་ནས་དབྱེ་བ་དང་གསུམ། དང་པོ་ནི། སྔགས་སྡོམ་ལ་མིང་གི་སྒོ་ནས་དབྱེ་ན། རྒྱུ་རྒྱུད་ཀྱི་སྔགས་སྡོམ། ཐབས་རྒྱུད་ཀྱི་སྔགས་སྡོམ། འབྲས་རྒྱུད་ཀྱི་སྔགས་སྡོམ་དང་གསུམ་དུ་ཡོད་དེ། བདུད་རྩི་ཉིང་ཁུ་ལས། དེ་ཕྱིར་རྒྱུ་ནི་ལམ་དང་འབྲས་བུར་བཅས། །ལམ་ཡང་རྒྱུ་དང་འབྲས་བུ་དང་བཅས་ཤིང༌། །འབྲས་བུ་ཡང་ནི་རྒྱུ་ལམ་དང་བཅས་པས། །ལྷུན་གྲུབ་སྡོམ་པ་སྔགས་ཀྱི་སྡོམ་པ་ཡིན། །ཞེས་དང༌།

རྒྱུད་གསུམ་སྡོམ་པར་སྦྱོར་ཚུལ་རྟོགས་པར་འགྱུར། །འོན་ཀྱང་མཚན་རྟགས་ཕྱེ་བ་གནད་དུ་གཅེས། །ཞེས་གསུངས་པའི་ཕྱིར། དང་པོ་རྒྱུ་རྒྱུད་ཀྱི་སྔགས་སྡོམ་ནི། རང་བཞིན་ལྷན་ཅིག་སྐྱེས་ཞེས་བརྗོད། །རྣམ་པ་ཐམས་ཅད་སྡོམ་པ་གཅིག །ཞེས་པའི་དངོས་བསྟན་གྱི་སྡོམ་པ་དང༌། རྗེ་བཙུན་རིན་པོ་ཆེའི། རང་སེམས་གདོད་ནས་སྤྲོས་བྲལ་རྒྱུ་རྒྱུད་དང༌། །ཞེས་པའི་དངོས་བསྟན་གྱི་རྒྱུ་རྒྱུད་ཀྱི་སྡོམ་པ་དང༌། དེ་ཉིད་རྒྱུ་ལ་ཇི་ལྟར་གནས་པ་དང༌། །ཞེས་པའི་དངོས་བསྟན་གྱི་རྒྱུ་ལ་གནས་པའི་ ༼༥༥༽ སྡོམ་པ་རྣམས་དོན་གཅིག རྟེན་གྱི་གང་ཟག་ནི་སེམས་ཅན་ཐམས་ཅད་ལ་ཡོད་ཅིང༌། མཚན་གཞི་སོ་སོ་སྐྱེ་བོའི་རྒྱུད་ཀྱི་སྣང་བ་ཐམས་ཅད་གསལ་སྟོང་ཟུང་འཇུག་གི་ངོ་བོར་སྡོམ་པའི་སྡོམ་པ་ལྟ་བུའོ། །དེ་བཞིན་དུ། ཐབས་རྒྱུད་ཀྱི་སྔགས་སྡོམ་ནི། བརྟག་གཉིས་ལས། སྡོམ་པའི་དབྱེ་བའང་བཤད་པར་བྱ་སྟེ། །ཞེས་པའི་དངོས་བསྟན་གྱི་དངོས་ཤུགས་གང་རུང་ལ་བསྟན་པའི་སྡོམ་པ་དང༌། རྗེ་བཙུན་རིན་པོ་ཆེའི། དབང་གི་ཡེ་ཤེས་ལམ་གྱི་ལྟ་བ་དང༌། །ཉམས་མྱོང་ཞེས་པའི་དངོས་བསྟན་སྡོམ་པ་དང༌། ལམ་གྱི་ཐོག་མར་གང་ལས་ཐོབ་པ་དང༌། །བར་དུ་གང་གིས་མངོན་དུ་བྱེད་པ་དང༌། །ཞེས་པའི་དངོས་བསྟན་གྱི་སྡོམ་པ་རྣམས་དོན་གཅིག རྟེན་གྱི་གང་ཟག་ནི། བླ་མེད་ཚོགས་ལམ་པ། བླ་མེད་སྦྱོར་ལམ་པ། བླ་མེད་མཐོང་ལམ་པ། བླ་མེད་བསྒོམ་ལམ་པ་རྣམས་ཀྱི་རྒྱུད་ལ་ཡོད་ཅིང༌། མཚན་གཞི་བླ་མེད་སློབ་པའི་རྒྱུད་ཀྱི་བསྐྱེད་རྫོགས་ཀྱི་སྡོམ་པ་མཐའ་དག་གོ །དེ་བཞིན་དུ་འབྲས་རྒྱུད་ཀྱི་སྔགས་སྡོམ་ནི། དེ་ནས་ཆོས་ཀུན་སྡོམ་གཅིག་པའི། །རྡོ་རྗེ་སེམས་དཔའ་ཞེས་བྱར་བཤད། །ཅེས་པའི་དངོས་བསྟན་གྱི་སྡོམ་པ་དང༌། སངས་རྒྱས་ས་དང་ངོ་བོར་གཅིག །ཅེས་པའི་དངོས་བསྟན་གྱི་སངས་རྒྱས་ཀྱི་ས་དང༌། མཐའ་མར་འབྲས་བུ་ངོ་བོར་འགྱུར་ཚུལ་དང༌། ཞེས་པའི་དངོས་བསྟན་གྱི་འབྲས་བུ་རྣམས་གཅིག

རྟེན་གྱི་གང་ཟག་ནི་སངས་རྒྱས་འཕགས་པ་མཐའ་དག་གི་རྒྱུད་ལ་ཡོད་ཅིང༌། མཚན་གཞི་སངས་རྒྱས་རང་སྣང་ལ་ཐམས་ཅད་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་ ༼༥༦༽ པའི་ངོ་བོར་འཆར་བའི་སྡོམ་པ་དེ་ཡིན་པའི་ཕྱིར་ཏེ། དབང་ལས་བྱུང་བ་ཐམས་ཀྱིས་གོམས་པ་ཡིས། །བདེ་ཆེན་སྒྲིབ་པ་འགགས་ནས་རང་སྣང་གི །ཡེ་ཤེས་སྐྱེས་ཚེ་ཤེས་བྱ་མ་ལུས་པ། །གསང་གསུམ་ངོ་བོར་སྡོམ་པ་འབྲས་བུའི་སྡོམ། །ཞེས་གསུངས་པའི་ཕྱིར། འདིར་ཁ་ཅིག རྒྱུ་རྒྱུད་ཡིན་ན། རྒྱུ་རྒྱུད་ཀྱི་སྡོམ་པ་ཡིན་པས་ཁྱབ། འབྲས་རྒྱུད་ཡིན་ན། འབྲས་རྒྱུད་གྱི་སྡོམ་པ་ཡིན་པས་ཁྱབ། སེམས་ཅན་གྱི་རྒྱུད་ཀྱི་སྔགས་སྡོམ་ཡིན་ན། ཐབས་རྒྱུད་ཀྱི་སྔགས་སྡོམ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ་ཀུན་གཞིའི་རྣམ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཞེས་པའི་དངོས་བསྟན་གྱི་རྒྱུ་རྒྱུད་ཡིན་པའི་ཕྱིར་ཏེ། དེའི་དངོས་བསྟན་གྱི་ཀུན་གཞི་ཡིན་པའི་ཕྱིར་ཏེ། རྒྱས་བཤད་ཐོག་མར་ཀུན་གཞིའི་རང་བཞིན་དང༌། །ཞེས་པའི་དངོས་བསྟན་གྱི་ཀུན་གཞི་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྒྱུ་ལ་གནས་པའི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། སྤྲོས་བྲལ་ཡིན་པར་ཐལ། འདོད་པའི་ཕྱིར། ཁྱབ་སྟེ། བདུད་རྩི་ཉིང་ཁུ་ལས། སེམས་ཉིད་སྤྲོས་བྲལ་རང་བཞིན་ལྷན་སྐྱེས་སུ། །ལེགས་པར་སྡོམ་པ་རྒྱུ་ལ་གནས་པ་ཡི། །སྡོམ་པ་ཡིན་པ་རྩ་བའི་རྒྱུད་ལས་གསུངས། །ཞེས་གསུངས་པ་འཐད་པའི་ཕྱིར། གོང་དུ་འདོད་ན། སྤྲོས་བྲལ་མ་ཡིན་པར་ཐལ། འདུས་བྱས་ཡིན་པའི་ཕྱིར་ཏེ། ཤེས་པ་ཡིན་པའི་ཕྱིར། གཉིས་པ་ལ། ལོངས་སྤྱོད་རྫོགས་སྐུ་ཆོས་ཅན། དེར་ ༼༥༧༽ ཐལ། དེའི་ཕྱིར། མ་གྲུབ་ན། དེར་ཐལ། ཕྱག་རྒྱ་ཆེན་པོ་འབྲས་བུའི་རྒྱུད་ནི་འབྲས་བུའི་དབང་བཞིའི་ཐམས་ཅད་མཁྱེན་ཏེ། ཞེས་པའི་དངོས་བསྟན་གྱི་འབྲས་རྒྱུད་ཡིན་པའི་ཕྱིར་ཏེ།

དེའི་དངོས་བསྟན་གྱི་ཐམས་ཅད་མཁྱེན་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཁྱབ་སྟེ། སྤྲུལ་སྐུ་ཡིན་ན། དེའི་དངོས་བསྟན་གྱི་སྐུ་ཐམས་ཅད་མཁྱེན་པ་ཡིན་དགོས་པའི་ཕྱིར། རྩ་བར་འདོད་ན། དེ་ཆོས་ཅན། སངས་རྒྱས་ཀྱི་ཡེ་ཤེས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། གང་ཟག་ཡིན་པའི་ཕྱིར་ཏེ། སངས་རྒྱས་འཕགས་པ་ཡིན་པའི་ཕྱིར་ཏེ། ལོངས་སྤྲུལ་གང་རུང་ཡིན་པའི་ཕྱིར། གསུམ་པ་ལ། བྱ་རྒྱུད་ཀྱི་སྔགས་ཀྱི་ཚོགས་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སེམས་ཅན་གྱི་རྒྱུད་ཀྱི་སྔགས་ལམ་ཡིན་པའི་ཕྱིར་ཏེ། སྔགས་ཀྱི་སློབ་ལམ་བཞི་པོ་གང་རུང་ཡིན་པའི་ཕྱིར་ཏེ། སྔགས་ཀྱི་ཚོགས་ལམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བླ་མེད་ཀྱི་སྔགས་སྡོམ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། བྱ་རྒྱུད་ཀྱི་སྔགས་སྡོམ་ཡིན་པའི་ཕྱིར། གཉིས་པ་ལ། བརྗོད་བྱེད་རྒྱུད་སྡེའི་སྒོ་ནས་དབྱེ་བ་ནི། སྔགས་སྡོམ་ལ་དབྱེ་ན། བྱ་རྒྱུད་ཀྱི་སྔགས་སྡོམ་སོགས་བཞི། མཚན་གཞི་ནི་རིམ་བཞིན། བལྟས་པའི་བདེ་བ་ལམ་བྱེད་ཀྱི་དང༌། དགོད་པའི་བདེ་བ་ལམ་བྱེད་ཀྱི་དང༌། ལག་བཅངས་ཀྱི་བདེ་བ་ལམ་བྱེད་ཀྱི་དང༌། གཉིས་གཉིས་འཁྱུད་པའི་བདེ་བ་ལམ་བྱེད་ཀྱིས་ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་གང་ཞིག མི་མཐུན་ཕྱོགས་སྤོང་བའི་སེམས་དཔའ་མཚུངས་ལྡན་དང་ ༼༥༨༽ བཅས་པའོ། འདིར་ཁ་ཅིག དབང་ཆོག་ལས་ཐོབ་པའི་བླ་མེད་ཀྱི་སྔགས་སྡོམ་ཡིན་ན། བླ་མེད་ཀྱི་དབང་ཆོག་ལས་ཐོབ་པའི་སྔགས་སྡོམ་ཡིན་པས་ཁྱབ། རྣལ་འབྱོར་རྒྱུད་ཀྱི་དབང་ཆོག་ལས་ཐོབ་པའི་སྔགས་སྡོམ་ཡིན་ན། རྣལ་འབྱོར་རྒྱུད་ཀྱི་སྔགས་སྡོམ་ཡིན་པས་ཁྱབ། བླ་མེད་ཀྱི་སྔགས་སྡོམ་ཡིན་ན། སྡོམ་པ་གསུམ་གྱི་ཟླས་ཕྱེ་བའི་སྔགས་སྡོམ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བླ་མེད་རྣལ་འབྱོར་པས་སླར་ཡོ་ག་གའི་དཀྱིལ་འཁོར་དུ་ཞུགས་ཏེ་ཡོ་ག་རྡོར་དབྱིངས་ཀྱི་དབང་ཆོག་ལ་བརྟེན་ནས་ཐོབ་པའི་སྔགས་སྡོམ་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེར་ཐལ། དབང་ཆོག་ལས་ཐོབ་པ་གང་ཞིག བླ་མེད་ཀྱི་སྔགས་སྡོམ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། རྣལ་འབྱོར་རྒྱུད་ཀྱི་དབང་ཆོག་ལ་བརྟེན་ནས་ཐོབ་པའི་ཕྱིར། གཉིས་པ་མ་གྲུབ་ན། དེར་ཐལ། བླ་མེད་རྣལ་འབྱོར་པའི་རྒྱུད་ཀྱི་སྔགས་སྡོམ་ཡིན་པའི་ཕྱིར་ཏེ། དེའི་རྒྱུད་ཀྱི་ཡོ་ག་རྡོར་དབྱིངས་ཀྱི་དབང་ཆོག་ལ་བརྟེན་ནས་ཐོབ་པའི་སྔགས་སྡོམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བླ་མེད་ཀྱི་དབང་ཆོག་ལས་ཐོབ་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། རྣལ་འབྱོར་རྒྱུད་ཀྱི་དབང་ཆོག་ལ་བརྟེན་ནས་ཐོབ་པའི་ཕྱིར། དམ་བཅའ་གཉིས་པ་ལ། སྔར་གྱི་རྩོད་གཞི་དེ་ཀ་ཆོས་ཅན། དེར་ཐལ། དེའི་ཕྱིར། རྟགས་གསལ་རིགས་འགྲེ། གསུམ་པ་ལ། ཀྱཻའི་རྡོ་རྗེའི་སྟ་གོན་གྱི་གནས་སྐབས་སུ་རྒྱུན་བཤགས་ཀྱི་རྗེས་ཟློས་ལན་གསུམ་བྱས་པ་ལས་ཐོབ་པའི་སོ་ཐར་སྡོམ་པ་ཆོས་ཅན། ༼༥༩༽ དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། བླ་མེད་ཀྱི་སྔགས་སྡོམ་གྱི་ངོ་བོར་སྐྱེས་པའི་སྡོམ་པ་ཡིན་པའི་ཕྱིར་ཏེ། སྔགས་སྡོམ་གྱི་ངོ་བོར་སྐྱེས་པའི་སྡོམ་པ་གང་ཞིག རྒྱུད་སྡེ་འོག་མའི་སྔགས་སྡོམ་གྱི་ངོ་བོར་སྐྱེས་པ་མ་ཡིན་པའི་ཕྱིར། དང་པོ་མ་གྲུབ་ན། དེ་དེར་ཐལ། སྡོམ་གསུམ་སྤྱི་དོན་ལས། སོ་ཐར་དང་བྱང་སེམས་རྒྱུན་བཤགས་ཀྱི་སྐབས་སུ་ཐོབ་པ་དང༌། སྔགས་སྡོམ་གྱི་རང་ལྡོག་གནས་གསུམ་བྱིན་རླབས་ཀྱི་སྐབས་སུ་ཇི་ཙམ་ཐོབ་པ་ཐམས་ཅད། སྐབས་འདིར་སྔགས་སྡོམ་གྱི་ངོ་བོར་སྐྱེས་པའོ། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། སྔགས་ཀྱི་ལྡོག་པ་ནས་བསྟན་པའི་སྡོམ་པ་ཡིན་པར་ཐལ། འདོད་པའི་ཕྱིར། འདོད་ན། དེ་སྔགས་ཀྱི་ལྡོག་པ་ནས་བསྟན་པའི་སྡོམ་པ་མ་ཡིན་པར་ཐལ། སྔགས་ཀྱི་ལྡོག་པ་ནས་བསྟན་པའི་སྡོམ་པའི་ཐོག་མར་གནས་གསུམ་བྱིན་རླབས་ཀྱི་སྐབས་སུ་ཐོབ་པ་ལ་ངོས་འཛིན་མཛད་པའི་ཕྱིར་ཏེ། སྔགས་ཀྱི་རང་ལྡོག་གནས་གསུམ་བྱིན་རླབས་ཀྱི་སྐབས་སུ་ཞེས་སོགས་སྔར་དྲངས་པ་དེ་འཐད་པའི་ཕྱིར།

གསུམ་པ་གང་ལས་ཐོབ་པར་ཆོ་གའི་སྒོ་ནས་དབྱེ་བ་ནི། སྔགས་སྡོམ་མ་དབྱེ་ན། སྟ་གོན་གྱི་གནས་སྐབས་སུ་ཐོབ་པ། འཇུག་པའི་གནས་སྐབས་སུ་ཐོབ་པ། དངོས་གཞིའི་གནས་སྐབས་སུ་ཐོབ་པ་དང་གསུམ། དང་པོ་ནི་སྟ་གོན་གྱི་གནས་སྐབས་སུ་རྒྱུན་བཤགས་ཀྱི་རྗེས་ཟློས་ལན་གསུམ་བྱས་པ་ལས་ཐོབ་པའི་སོར་སྡོམ། བྱང་སྡོམ་གཉིས་དང༌། གནས་གསུམ་བྱིན་རླབས་ཀྱི་སྐབས་སུ་རྡོ་རྗེ་མ་སྐུ་གསུམ་གྱི་ ༼༦༠༽ ས་བོན་ཐེབས་པའི་སྡོམ་པ་རྣམས་སོ། །གཉིས་པ་ནི། ཕྱི་འཇུག་གི་ཟླ་བ་རྡོ་རྗེ་ངོ་སྤྲད་པའི་སྐབས་སུ་ཐོབ་པའི་ནང་གི་སེམས་བསྐྱེད་པ་དང༌། ནང་འཇུག་གི་ཡེ་ཤེས་དབབ་པའི་དམིགས་པ་ཕོག་པ་ལ་བརྟེན་པའི་སྔགས་སྡོམ་ལྟ་བུའོ། །གསུམ་པ་ནི། བྱ་རྒྱུད་ཀྱི་དབང་གི་དངོས་གཞིའི་གནས་སྐབས་སུ་ཐོབ་པ། སྤྱོད་རྒྱུད་ཀྱི་དབང་གི་དངོས་གཞིའི་གནས་སྐབས་སུ་ཐོབ་པ་སོགས་བཞི་ལས། དང་པོ་ནི། བྱ་རྒྱུད་ཀྱི་ཆུ་དང་ཅོད་པན་གྱི་དབང་ལ་བརྟེན་ནས་ཐོབ་པའི་སྔགས་སྡོམ་ལྟ་བུའོ། །གཉིས་པ་ནི། སྤྱོད་རྒྱུད་ཀྱི་ཆུ་དབང་སོགས་དབང་ལྔ་པོ་དེ་དང༌། དེ་ལ་བརྟེན་ནས་ཐོབ་པའི་སྔགས་སྡོམ་ལྟ་བུའོ། གསུམ་པ་ནི། རྣལ་འབྱོར་རྒྱུད་ཀྱི་ཆུ་དབང་སོགས་ལྔ་དང༌། རྡོ་རྗེ་སློབ་གྱི་དབང་དང་དྲུག་པོ་དེ་དང༌། དེ་ལ་བརྟེན་ནས་ཐོབ་པའི་སྔགས་སྡོམ་ལྟ་བུའོ། །བཞི་པ་ནི། བླ་མེད་ཀྱི་དབང་གི་དངོས་གཞིའི་སྐབས་སུ་ཐོབ་པ་ལ། བུམ་དབང་གི་སྐབས་སུ་ཐོབ་པ་དང༌། དབང་གོང་མའི་སྐབས་སུ་ཐོབ་པ་གཉིས། དེ་ཡང་བླ་མ་བཙལ་ལ་དབང་བཞི་བླངས། །ཞེས་པའི་དངོས་བསྟན་གྱི་བུམ་དབང་དང༌། སྨིན་བྱེད་ཀྱི་བུམ་དབང་དང༌། བསྐྱེད་རིམ་གྱི་སྨིན་བྱེད་རྣམས་དོན་གཅིག དབང་བཞི་བླངས། ཞེས་པའི་དངོས་བསྟན་གྱི་དབང་གོང་མ་དང༌། སྨིན་བྱེད་དབང་གོང་མ་དང༌། རྫོགས་རིམ་གྱི་སྨིན་བྱེད་རྣམས་དོན་གཅིག་སྟེ། དབང་བཞི་དང་རིམ་པ་གཉིས་སྨིན་གྲོལ་དུ་སྦྱར་ནས་བཤད་རིགས་པའི་ཕྱིར་ཏེ། ཚངས་དབང་མ་ལས། དབང་བཞིས་སྨིན་མཛད་ལམ་བཞིས་གྲོལ་བ་སྟོན། །ཞེས་གསུངས་པའི་ཕྱིར།

འདིར་ཁ་ཅིག བུམ་དབང་བཅུ་གཅིག་པོ་གང་རུང་ 

༼༦༡༽ ཡིན་ན། བུམ་དབང་ཡིན་པས་ཁྱབ། བུམ་དབང་གི་ཆོ་ག་ཡིན་ན། བུམ་དབང་ཡིན་པས་ཁྱབ། སྨིན་བྱེད་ཀྱི་དབང་ཡིན་ན། སྔར་རྒྱུད་མ་སྨིན་པ་གསར་དུ་སྨིན་པར་བྱེད་པའི་དབང་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བུམ་དབང་གི་མཐའ་བརྟེན་དུ་གྱུར་པའི་རྗེས་གནང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བུམ་དབང་བཅུ་གཅིག་པོའི་ནང་ཚན་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བུམ་དབང་མ་ཡིན་པར་ཐལ། བུམ་དབང་བཏགས་པ་བ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཁྱབ་སྟེ། ཆག་ལོའི་དྲིས་ལན་ལས། བུམ་དབང་བཅུ་གཅིག་ཟེར་ཡང༌། ཡན་ལག་ལ་མིང་གིས་བཏགས་པ་ཡིན། ཞེས་གསུངས་པའི་ཕྱིར། གཉིས་པ་ལ། ཀྱཻའི་རྡོ་རྗེའི་རིག་པའི་དབང་ལྔའི་ཆོ་ག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྡོ་རྗེ་སློབ་མའི་བུམ་དབང་གི་ཆོ་ག་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། དབང་བསྐུར་གྱི་ཆོ་ག་ཡིན་པའི་ཕྱིར། ཁྱབ་སྟེ། གསང་སྔགས་ཀྱི་ནི་དབང་བསྐུར་དང༌། །དེ་དག་གི་ནི་ཆོ་ག་དང༌། །ཞེས་པ་འདིས། དེ་གཉིས་ཐ་དད་དུ་བསྟན་པའི་ཕྱིར། གསུམ་པ་ལ། སྔར་བུམ་དབང་གིས་རྒྱུད་སྨིན་ཟིན་པ་ལ་བསྐུར་བའི་སྨིན་བྱེད་ཀྱི་གསང་དབང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྨིན་བྱེད་ཀྱི་དབང་གོང་མ་ཡིན་པའི་ཕྱིར་ཏེ། སྨིན་བྱེད་ཀྱི་གསང་དབང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ༼༦༢༽ སྔར་སྨིན་ཟིན་པ་ལ་བསྐུར་བའི་སྨིན་བྱེད་ཀྱི་དབང་ཡིན་པའི་ཕྱིར་ཏེ། སྔར་བུམ་དབང་གི་རྒྱུད་སྨིན་ཟིན་པ་ལ་བསྐུར་བའི་སྨིན་བྱེད་ཀྱི་དབང་ཡིན་པའི་ཕྱིར། དེས་ན་བུམ་དབང་མཚན་ཉིད་པ་ནི། བླ་མེད་ཀྱི་རིག་པའི་དབང་ལྔ། རྡོ་རྗེ་བརྟུལ་ཞུགས་དམ་ཚིག་གསུམ་སྦྱིན་པའི་སློབ་དཔོན་གྱི་དབང་དང་བདུན་པོ་འདི་ཡིན་ཅིང༌། འདི་ལ་སྔགས་སྡོམ་ཐོབ་ཚུལ་ཡང་སོ་སོར་ཡོད་པ་ཡིན་ཏེ།

མི་བསྐྱོད་པ་ཆུ་དབང་ལ་བརྟེན་ནས། སྦྱང་གཞི་རྣམ་ཤེས་ཀྱི་ཕུང་པོ་དང༌། ཞེ་སྡང་གཉིས། སྦྱོང་བྱེད་མི་སྐྱོད་པའི་ངོ་བོར་སྡོམ་པའི་སྡོམ་པ་ཐོབ། རིན་ཆེན་འབྱུང་ལྡན་ཅོད་པན་གྱི་དབང་ལ་བརྟེན་ནས། ཚོར་བའི་ཕུང་པོ་དང༌། ང་རྒྱལ་སེར་སྣ་རིན་འབྱུང་གི་ངོ་བོར་སྡོམ་པའི་སྡོམ་པ་ཐོབ། འོད་དཔག་མེད་རྡོ་རྗེའི་དབང་ལ་བརྟེན་ནས། འདུ་ཤེས་ཀྱི་ཕུང་པོ་དང༌། འདོད་ཆགས་འོད་དཔག་མེད་པའི་ངོ་བོར་སྡོམ་པའི་སྡོམ་པ་ཐོབ། དོན་ཡོད་གྲུབ་པ་དྲིལ་བུའི་དབང་ལ་བརྟེན་ནས། འདུ་བྱེད་ཀྱི་ཕུང་པོ་དང༌། ཕྲག་དོག་དོན་གྲུབ་ཀྱི་ངོ་བོར་སྡོམ་པའི་སྡོམ་པ་ཐོབ། རྣམ་སྣང་མིང་གི་དབང་ལ་བརྟེན་ནས། གཟུགས་ཀྱི་ཕུང་པོ་དང༌། གཏི་མུག་རྣམ་སྣང་གི་ངོ་བོར་སྡོམ་པའི་སྡོམ་པ་ཐོབ། བརྟུལ་ཞུགས་ཀྱི་དབང་ལ་བརྟེན་ནས། ཕུང་པོ་ལྔའི་ཆོས་ཉིད་རྣམ་གྲངས་པ་རྡོ་རྗེ་སེམས་དཔའི་ངོ་བོར་སྡོམ་པའི་སྡོམ་པ་ཐོབ། དམ་ཚིག་གསུམ་སྦྱིན་པའི་སློབ་དཔོན་གྱི་དབང་ལ་བརྟེན་ནས་ལུས་ངག་ཡིད་གསུམ་རྡོ་རྗེ་འཆང་ཆེན་པོའི་ངོ་བོར་སྡོམ་པའི་སྡོམ་པ་ཐོབ་པའི་ཕྱིར་ཏེ། རྒྱས་གདབ་ལྔ་དང་རྡོ་རྗེ་བརྟུལ་ཞུགས་དང༌། །དམ་ཚིག་གསུམ་གྱི་བརྡ་དོན་འཕྲོད་པའི་ཚེ། །ཆོས་ཅན་ལྔ་པོ་ ༼༦༣༽ ཆོས་ཉིད་དང་བཅས་པས། །སྒོམ་གསུམ་ཐ་མལ་རྣམ་རྟོག་སྤོང་སེམས་ཐོབ། །ཅེས་གསུངས་པའི་ཕྱིར། སྡོམ་པ་དེ་དག་ལ་བསྐྱེད་རིམ་གྱི་སྡོམ་པ་ཞེས་ཀྱང་བྱ་སྟེ། སྦྱང་གཞི་སྦྱོང་བྱེད་སྦྱར་བའི་སྒོ་ནས་ཐ་ལམ་གྱི་རྣམ་རྟོག་སྤོང་བའི་སྡོམ་པ་ཡིན་པའི་ཕྱིར་ཏེ། དེ་སྐད་དུ་ཁ་སྐོང་ལས། བསྐྱེད་རིམ་སྦྱང་གཞི་སྦྱོང་བྱེད་གཉིས། །སྦྱར་བ་ཉིད་ལ་གསུངས་ཕྱིར་རོ། །ཞེས་གསུངས་པའི་ཕྱིར། དེ་བཞིན་དུ་དབང་གོང་མ་གསུམ་ལ་ཡང༌། སྔགས་སྡོམ་ཐོབ་ཚུལ་ཡོད་པ་ཡིན་ཏེ། སློབ་མའི་གཞིར་གནས་ཀྱི་ཁམས་བྱང་ཆུབ་ཀྱི་སེམས་ལ་བླ་མ་ཡབ་ཡུམ་སྙོམས་པར་ཞུགས་པའི་བྱང་སེམས་འདྲེས་པའི་གསང་དབང་ལ་བརྟེན་ནས།

རང་གི་ངོ་སྐལ་གྱི་གྱ་ནོམ་ལྷར་ཞེན་གྱི་རྣམ་རྟོག་སྤོང་བའི་སྤོང་སེམས་ཐོབ། ཕྱག་རྒྱ་དང་མཉམ་པར་སྦྱར་བའི་མས་བརྟེན་གྱི་དགའ་བ་བཞི་པ་བསྐྱེད་བྱེད་ཀྱི་ཤེས་དབང་ལ་བརྟེན་ནས། རང་གི་ངོས་སྐལ་གྱི་དེ་ཐོབ། གསུམ་པའི་ཡེ་ཤེས་དེ་ཉིད་ལ། ཚིག་གི་བརྡ་དོན་འཕྲོད་པའི་བཞི་པ་ཚིག་དབང་རིན་པོ་ཆེ་ལ་བརྟེན་ནས། རང་གི་ངོ་སྐལ་གྱི་དེ་ཐོབ་པའི་ཕྱིར་ཏེ། གཞིར་གནས་བྱང་ཆུབ་སེམས་ལ་བླ་མ་ཡི། །བྱང་སེམས་འདྲེས་དང་མས་བརྟེན་བཞི་པ་དང༌། །དེ་ཉིད་ཚིག་གི་བརྡ་དོན་འཕྲོད་པའི་ཚེ། །གྱ་ནོམ་ལྷར་ཞེན་རྣམ་རྟོག་སྤོང་སེམས་ཐོབ། །ཅེས་གསུངས་པའི་ཕྱིར། སྡོམ་པ་དེ་དག་ལ་རྫོགས་རིམ་གྱི་སྡོམ་པ་ཞེས་བྱ་སྟེ། ལུས་ངག་ཡིད་གསུམ་བདེ་ཆེན་གྱི་ཡེ་ཤེས་སུ་རྫོགས་པའི་སྡོམ་པ་ཡིན་པའི་ཕྱིར། དེ་སྐད་དུ་ཁ་སྐོང་ལས། རྫོགས་རིམ་ལུས་ངག་ཡིད་གསུམ་ནི། །རྫོགས་པ་ཉིད་ལ་གསུངས་ཕྱིར་རོ། ། ༼༦༤༽ ཞེས་གསུངས་སོ། །འདིར་ཁ་ཅིག བསྐྱེད་རིམ་གྱི་སྡོམ་པ་ཡིན་ན་ཐ་ལམ་གྱི་རྣམ་རྟོག་སྤོང་བའི་སྤོང་སེམས་ཡིན་པས་ཁྱབ། རྫོགས་རིམ་གྱི་སྡོམ་པ་ཡིན་ན། གྱ་ནོམ་ལྷར་ཞེན་གྱི་རྣམ་རྟོག་སྤོང་བའི་སྤོང་སེམས་ཡིན་པས་ཁྱབ། བླ་མེད་ཀྱི་སྔགས་སྡོམ་ཡིན་ན། བསྐྱེད་རིམ་གྱི་སྡོམ་པ་དང༌། རྫོགས་རིམ་གྱི་སྡོམ་པ་གང་རུང་ཡིས་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བླ་མེད་ཚོགས་ལམ་གྱི་རྒྱུད་ཀྱི་སྣང་བའི་དངོས་པོ་ལ་ཐ་ལམ་གྱི་རྣམ་རྟོག་སྤོང་བའི་སེམས་བྱུང་སེམས་པ་དང་མཚུངས་ལྡན་དུ་གྱུར་པའི་གཙོ་བོར་རྣམ་རིག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བླ་མེད་ཀྱི་སྔགས་སྡོམ་གང་ཞིག ཐ་ལམ་གྱི་རྣམ་རྟོག་སྤོང་པའི་སེམས་པ་མཚུངས་ལྡན་དང་བཅས་པ་ཡིན་པའི་ཕྱིར། དང་པོ་དེར་ཐལ། བླ་མེད་ལམ་ཞུགས་ཀྱི་རྒྱུད་ཀྱི་སྔགས་སྡོམ་ཡིན་པའི་ཕྱིར། གཉིས་པ་དེར་ཐལ། ཐ་ལམ་གྱི་རྣམ་རྟོག་སྤོང་བའི་སེམས་བྱུང་སེམས་པ་དང་མཚུངས་ལྡན་ཡིན་པའི་ཕྱིར་ཏེ།

དེ་དང་མཚུངས་ལྡན་དུ་གྱུར་པའི་གཙོ་སེམས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སེམས་བྱུང་སེམས་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གཙོ་སེམས་ཡིན་པའི་ཕྱིར། གཉིས་པ་ལ་ཡང༌། བླ་མེད་ཚོགས་ལམ་གྱི་རྒྱུད་ཀྱི་སྣང་བའི་དངོས་པོ་ལ་གྱ་ནོམ་ལྷར་ཞེན་གྱི་རྣམ་རྟོག་སྤོང་བའི་སེམས་བྱུང་སེམས་པ་དང་མཚུངས་ལྡན་དུ་གྱུར་པའི་གཙོ་བོར་རྣམ་རིག་ཆོས་ཅན། དེར་ཐལ། དེའི་ཕྱིར། རྟགས་བསྒྲུབ་ལུགས་རིགས་འགྲེ། གསུམ་པ་ལ། ཀྱཻའི་རྡོ་རྗེའི་ནང་འཇུག་གི་ཡེ་ཤེས་དབབ་པའི་སྐབས་སུ་སྐྱེས་མ་ཐག་པའི་སྔགས་སྡོམ་ཆོས་ ༼༦༥༽ ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བླ་མེད་ཀྱི་ནང་འཇུག་གི་གནས་སྐབས་སུ་ཐོབ་པའི་སྔགས་སྡོམ་ཡིན་པའི་ཕྱིར་ཏེ། དེའི་ནང་འཇུག་གི་གནས་སྐབས་སུ་ཐོབ་པའི་སྔགས་སྡོམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་གང་རུང་མ་ཡིན་པར་ཐལ། བསྐྱེད་རྫོགས་གང་རུང་གི་སྡོམ་པ་སྐྱེ་བའི་སྔ་རོལ་དུ་བྱུང་བའི་སྡོམ་པ་ཡིན་པའི་ཕྱིར་ཏེ། བུམ་དབང་དང༌། དབང་གོང་མའི་སྔ་རོལ་དུ་བྱུང་བའི་སྡོམ་པ་ཡིན་པའི་ཕྱིར་ཏེ། ཀྱཻའི་རྡོ་རྗེའི་ནང་འཇུག་གི་གནས་སྐབས་སུ་སྐྱེས་མ་ཐག་པའི་སྡོམ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དེ་ལྟར་བྱས་པ་ལ་ཁོ་རེ། འོ་ན་བདུད་རྩི་ཉིང་ཁུ་ལས། སྤང་བྱ་འབྲས་བུ་རྟེན་དང་བརྟེན་པ་ཡིས། །རིམ་གཉིས་གྲངས་ངེས་སྒྲུབ་པའི་ལུང་རིགས་ཀྱིས། །ལུགས་མཆོག་འདི་ལ་སྡོམ་པའང་རིམ་གཉིས་ཀྱི། །སྡོམ་པ་གཉིས་སུ་ངེས་པའི་གྲངས་ངེས་འགྲུབ། །ཅེས་གསུངས་པ་མི་འཐད་པར་ཐལ། བླ་མེད་ཀྱི་སྔགས་སྡོམ་དེ་ལ་བསྐྱེད་རྫོགས་ཀྱི་སྡོམ་པ་གཉིས་སུ་གྲངས་མ་ངེས་པའི་ཕྱིར་ཏེ། བླ་མེད་ཀྱི་སྔགས་སྡོམ་ཡིན་ན། དེ་གཉིས་གང་རུང་ཡིན་པས་ཁྱབ་པའི་ཕྱིར། ཞེ་ན་སྐྱོན་མེད་དེ། ལུང་དེའི་དོན་ནི། བླ་མེད་ཀྱི་དངོས་གཞིའི་ཉམས་ལེན་ལ་བསྐྱེད་རྫོགས་ཀྱི་ཉམས་ལེན་གཉིས་སུ་ངེས་པ་དང༌།

བླ་མེད་ཀྱི་དངོས་གཞིའི་སྔགས་སྡོམ་ལ་བསྐྱེད་རྫོགས་ཀྱི་སྡོམ་པ་གཉིས་སུ་ངེས་པའི་དོན་ཡིན་པའི་ཕྱིར་རོ། །གསུམ་པ་སྔགས་སྡོམ་གྱི་ཐོབ་མཚམས་ནི། བོ་དོང་པ་སོགས་བོད་ཀྱི་བླ་མ་ཁ་ཅིག རིགས་ལྔའི་སྡོམ་གཟུང་གི་རྗེས་ཟློས་ལན་གསུམ་བྱས་པའི་ཚེ་ན་ ༼༦༦༽ སྔགས་སྡོམ་རྫོགས་པར་ཐོབ་ཅེས་དང༌། རང་རེའི་ས་ཕྱོགས་པ་ཁ་ཅིག བུམ་དབང་རྫོགས་པའི་ཚེ་ན། སྔགས་སྡོམ་རྫོགས་པར་ཐོབ་ཅེས་དང༌། ཡང་ཁ་ཅིག སངས་མ་རྒྱས་ཀྱི་བར་དུ། སྔགས་སྡོམ་མི་རྫོགས་ཤིང༌། སངས་རྒྱས་ཐོབ་པ་ན། སྔགས་སྡོམ་རྫོགས་པར་ཐོབ་པ་ཡིན་ཟེར་བ་ནི་མི་འཐད་དེ། འོ་ན་དབང་བསྐུར་གྱི་དངོས་གཞིའི་ཆོ་ག་ལ་དགོས་པ་མེད་པར་ཐལ། དངོས་གཞི་དེའི་གོང་དུ་སྔགས་སྡོམ་ཐོབ་པའི་ཕྱིར་ཏེ། རིགས་ལྔའི་སྡོམ་གཟུང་གི་རྗེས་ཟློས་ལན་གསུམ་བྱས་པ་ན། སྔགས་སྡོམ་རྫོགས་པར་ཐོབ་པའི་ཕྱིར། ཡང་དེང་སང་དགེ་སློང་གི་སྡོམ་པ་སྐྱེ་བ་གསོལ་བཞིའི་ཆོ་ག་ལ་མི་ལྟོས་པར་ཐལ། གསོལ་བཞིའི་ཆོ་གའི་སྔར་རོལ་དུ། བསྒྲུབ་བྱ་དེ་ལ་དགེ་སློང་གི་སྡོམ་པ་སྐྱེ་རིགས་པའི་ཕྱིར་ཏེ། དབང་བསྐུར་གྱི་དངོས་གཞིའི་སྔ་རོལ་དུ་སློབ་མ་དེས་སྔགས་སྡོམ་ཐོབ་པའི་ཕྱིར། ལུགས་གཉིས་པ་ཡང་མི་འཐད་དེ། འོ་ན་བུམ་དབང་ཙམ་རྫོགས་པའི་ཚེ་ན་རྫོགས་རིམ་གྱི་སྡོམ་པ་ཡང་ཐོབ་པར་ཐལ། དེའི་ཚེ་ན། བླ་མེད་ཀྱི་སྔགས་སྡོམ་མཐའ་དག་ཐོབ་པའི་ཕྱིར་ཏེ། དེའི་ཚེ་ན་སྔགས་སྡོམ་རྫོགས་པར་ཐོབ་པའི་ཕྱིར། རྟགས་ཁས། གོང་དུ་འདོད་ན། བུམ་དབང་ཙམ་ཐོབ་པའི་གང་ཟག་དེས། གཏུམ་མོ་ལ་སོགས་པའི་རྫོགས་རིམ་བསྒོམ་དུ་རུང་བ་ཐལ། འདོད་པའི་ཕྱིར། འདོད་ན། དབང་གོང་མ་མ་ཐོབ་པར་རྫོགས་རིམ་བསྒོམ་དུ་རུང་བར་ཐལ། འདོད་པའི་ཕྱིར། དེ་འདོད་མི་ནུས་ཏེ། རབ་དབྱེ་ལས། དབང་བསྐུར་གཉིས་པ་མ་ཐོབ་པར། །གཏུམ་མོ་ལ་སོགས་བསྒོམ་པ་དང༌། །ཞེས་པ་ནས། མཁས་པ་རྣམས་ཀྱི་རྒྱང་རིང་ ༼༦༧༽ སྤངས། །ཞེས་པའི་བར་གསུངས་པའི་ཕྱིར། ལུགས་གསུམ་པ་ཡང་མི་འཐད་དེ།

དེ་ལྟར་སངས་རྒྱས་ཐོབ་པའི་ཚེ་ཡང་སྔགས་སྡོམ་རྫོགས་པར་མི་ཐོབ་པར་ཐལ། སངས་རྒྱས་ཐོབ་ནས་ཀྱང་སྔགས་སྡོམ་ཐོབ་རྒྱུ་ཡོད་པའི་ཕྱིར། སངས་རྒྱས་ཐོབ་ནས་ཀྱང་རྣམ་མཁྱེན་སྐད་ཅིག་མ་ཕྱི་མ་གཉིས་ཀྱི་ངོ་བོར་གྱུར་པའི་སྔགས་སྡོམ་གསར་བསྐྱེད་ཡོད་པའི་ཕྱིར་ཏེ། རང་གི་ལུགས་ནི། བླ་མེད་ཀྱི་སྔགས་སྡོམ་རྫོགས་པར་ཐོབ་པ་ལ། བླ་མེད་ཀྱི་དབང་བཞི་རྫོགས་པར་ཐོབ་དགོས་ཏེ། འདི་ལ་རིགས་པའི་སྒྲུབ་བྱེད་དང༌། ལུང་གི་སྒྲུབ་བྱེད་གཉིས། དང་པོ་ནི། དམ་ཚིག་ཉི་ཤུ་མན་ངག་གནད་དྲུག་སོགས། །རྒྱུ་དང་དབང་དང་ལམ་དང་འབྲས་བུ་རྣམས། །བཞི་བཞིར་ཕྱེ་བ་རྣལ་འབྱོར་དབང་ཕྱུག་གི །མན་ངག་མཐའ་དག་འདི་ཡི་སྒྲུབ་བྱེད་ཡིན། །ཞེས་གསུངས་པ་ལྟར། བླ་མེད་ཀྱི་སྔགས་སྡོམ་རྫོགས་པར་ཐོབ་པ་ལ། དབང་བཞི་རྫོགས་པར་ཐོབ་དགོས་ལ། དེ་རྫོགས་པར་ཐོབ་པ་ལ། བླ་མེད་ཀྱི་དམ་ཚིག་ཉི་ཤུ་རྫོགས་པར་ཐོབ་དགོས་པ་གང་ཞིག དམ་ཚིག་ཉི་ཤུ་ནི། དབང་བཞི་པོ་རེ་རེ་ལ་ཡང་དམ་ཚིག་ལྔ་ལྔར་ཕྱེ་བའི་ཉི་ཤུ་ལ་ངོས་འཛིན་མཛད་པའི་ཕྱིར། ཡང་གསལ་བ་སྔ་མ་དེ་བཞིན་འཐད་དེ། རྣལ་འབྱོར་དབང་ཕྱུག་གི་མན་ངག་ལས། རྒྱུ་ལ་གནས་པ། དབང་ལས་ཐོབ་པ། ལམ་ལ་གོམས་པ་སོགས། མན་ངག་གི་གནད་དྲུག་དབང་བཞི་པོ་རེ་རེ་ལ་སྦྱར་ནས་གསུངས་པ་གང་ཞིག དབང་ལས་ཐོབ་པ་ཞེས་པའི་དོན། དབང་དེ་དང་དེ་ལས་སྔགས་སྡོམ་གསར་ཐོབ་རེ་ལ་བྱེད་རིགས་པའི་ཕྱིར་ཏེ། དབང་ལས་ ༼༦༨༽ ཐོབ་པ་ཞེས་པའི་གོ་དོན་ཡོད་པའི་ཕྱིར་ཏེ། ལུང་གི་སྒྲུབ་བྱེད་ནི། སྙིང་པོ་རྩེ་མོ་རྒྱལ་མཚན་བཟང་པོ་ཡི། །མཐའ་ཅན་བླ་མའི་གསུང་རབ་འདིར་སྦྱར་བྱས། །ཞེས་པ་ལྟར། བླ་མེད་ཀྱི་སྔགས་སྡོམ་རྫོགས་པ་ལ། དབང་བཞི་རྫོགས་དགོས་པ་འདི་འཐད་དེ། ས་ཆེན་ཀུན་སྙིང་གི་དབང་བཞི་ངོ་སྤྲོད་ཀྱི་འགྲེལ་པར། གསང་སྔགས་ཀྱི་དབང་བཞིའི་སྡོམ་པ་ཐོབ་པའོ། །ཞེས་དང༌། རྩེ་མོའི་གནད་ཀྱི་གསལ་བྱེད་ལས། རྫོགས་རིམ་གྱི་སྡོམ་པའི་རྣམ་གཞག་གསལ་བར་གསུངས་པ་དང༌།

རྗེ་བཙུན་གྲགས་པ་རྒྱལ་མཚན་གྱི་ཨིནྡྲ་བྷཱུ་ཏིའི་ལམ་སྐོར་ལས། དབང་བཞི་ཡོངས་སུ་རྫོགས་ཏེ། རྡོ་རྗེ་ཐེག་པའི་སྡོམ་པ་དང་ཡང་ལྡན། ཞེས་གསུངས་པ་དང༌། རབ་དབྱེ་ལས། བླ་མ་བཙལ་ལ་དབང་བཞི་བླངས། །དེ་ཡིས་སྡོམ་པ་གསུམ་ལྡན་འགྱུར། །ཞེས་དང༌། རྗེ་ཐམས་ཅད་མཁྱེན་པ་ཀུན་དགའ་བཟང་པོའི་ཞལ་སྔ་ལས། རྣམ་དག་དཀྱིལ་འཁོར་བཞི་ཡི་འཛིན་མ་ལ། །ཞེས་སོགས་གསུངས་པའི་ཕྱིར། གཞན་དུ་ན། བླ་མ་བཙལ་ལ་བུམ་དབང་བླངས། །དེ་ཡིས་སྡོམ་པ་གསུམ་ལྡན་འགྱུར། །ཞེས་འབྱུང་རིགས་པར་ཐལ། བུམ་དབང་རྫོགས་པའི་ཚེ་ན། སྔགས་སྡོམ་རྫོགས་པར་ཐོབ་པའི་ཕྱིར། དེ་ལ་ཁ་ཅིག དབང་གོང་མ་ལས། སྔགས་སྡོམ་གསར་ཐོབ་ཡོད་པའི་རྒྱུ་མཚན་གྱིས་སྔགས་སྡོམ་རྫོགས་པ་དབང་བཞི་རྫོགས་པ་ལ་ལྟོས་དགོས་ན། འོ་ན་དབང་བཞི་རྫོགས་པའི་ཚེ་ན་ཡང༌། སྔགས་སྡོམ་རྫོགས་པར་མི་ཐོབ་པར་ཐལ། དབང་བཞི་རྫོགས་པའི་རྗེས་སུ་ཡང༌། སྔགས་སྡོམ་གསར་ཐོབ་ཡོད་པའི་ཕྱིར་ཏེ། དེའི་ ༼༦༩༽ རྗེས་སུ་ཡང་དབང་དང་བྱིན་རླབས་རྗེས་གནང་ཀུན་ལ་དམ་ཚིག་དང་སྡོམ་པ་རེ་ཐོབ་རྒྱུ་ཡོད་པའི་ཕྱིར་ཞེ་ན། འདིར་ཁྱབ་པ་མེད་མཚམས་ཤེས་དགོས་ཏེ། དབང་བཞི་རྫོགས་པའི་རྗེས་སུ་དམ་ཚིག་དང་སྡོམ་པ་གང་སྐྱེས་ཀྱང༌། སྔར་དབང་བཞིའི་གནས་སྐབས་སུ་ཐོབ་པ་དེ་དང༌། རིགས་གཅིག་པའི་དམ་ཚིག་དང་སྡོམ་པ་ཡིན་པའི་ཕྱིར། དབང་བཞི་རྫོགས་རྗེས་སུ་བསྐྱེད་རིམ་དང་འབྲེལ་བའི་དམ་ཚིག་དང་སྡོམ་པ་ཐོབ་པ་རྣམས་ནི། སྔར་བུམ་དབང་གི་གནས་སྐབས་སུ་ཐོབ་པ་དེ་དང་རིགས་གཅིག དེ་རྫོགས་པའི་རྗེས་སུ་རྫོགས་རིམ་དང་འབྲེལ་བའི་དམ་ཚིག་དང་སྡོམ་པ་ཐོབ་པ་རྣམས་ནི། སྔར་བུམ་དབང་གི་གནས་སྐབས་སུ་ཐོབ་པ་དང་རིགས་མི་གཅིག་པའི་སྔགས་སྡོམ་གསར་ཐོབ་ཡོད་པས། སྔགས་སྡོམ་རྫོགས་པ་ལ་བུམ་དབང་ཙམ་གྱིས་མི་ཆོག་པ་དབང་བཞི་ཆར་ཐོབ་དགོས་པ་འདི། གསང་ཆེན་བླ་ན་མ་མཆིས་པའི་གྲུབ་པའི་མཐའ་ཀུན་མཁྱེན་ཆོས་ཀྱི་རྒྱལ་པོ་ཡབ་སྲས་རྗེས་འབྲང་དང་བཅས་པའི་བཞེད་སྲོལ་རྐང་ཚུག་པ་ཡིན་ཏེ།

ཆོས་བདག་དཔའ་བོ་དང༌། མཁའ་འགྲོ་རྣམས་ཀྱིས་དགོངས་པར་མཛོད་ཅིག ཡང་འདིར་ཁ་ཅིག སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་སྡོམ་ཡིན་ན། སྔགས་ཀྱི་ཐུན་མོང་མ་ཡིན་པའི་རྩ་ལྟུང་བརྒྱད་པ་བྱུང་བའི་ཚེ་གཏོང་བས་ཁྱབ། དེའི་རྒྱུད་ཀྱི་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་དང་ངོ་བོ་གཅིག་པའི་སྡོམ་པ་ཡིན་ན། དེའི་རྒྱུད་ཀྱི་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་ཐོབ་གཏོང་དུས་གཅིག་པས་ཁྱབ། དང་པོ་གསོལ་བཞིའི་ཆོ་ག་ལ་བརྟེན་ནས་ཉན་ཐོས་དགེ་སློང་གི་སྡོམ་པ་ཐོབ། དེ་རྗེས་ལུགས་ ༼༧༠༽ གཉིས་གང་རུང་གི་ཆོ་ག་ལ་བརྟེན་ནས་ཐེག་ཆེན་ཕ་རོལ་ཏུ་ཕྱིན་པའི་བྱང་སྡོམ་ཐོབ། དེ་རྗེས་སྔགས་ཀྱི་དབང་ཆོག་ལ་བརྟེན་ནས་སྔགས་སྡོམ་ཐོབ་པའི་སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཡིན་ན། སྔར་ཐོབ་པའི་ཉན་ཐོས་དགེ་སློང་གི་སྡོམ་པའི་རིགས་རྒྱུན་དུ་གྱུར་པའི་སྡོམ་པ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། དང་པོ་གསོལ་བཞིའི་ཆོ་ག་ལ་བརྟེན་ནས་ཉོན་ཐོས་དགེ་སློང་གི་སྡོམ་པ་ཐོབ་ཅེས་སོགས། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེའི་རྒྱུད་ཀྱི་སྔགས་སྡོམ་ཡིན་པར་ཐལ། དེའི་རྒྱུད་ཀྱི་སྡོམ་པ་ཡིན་པར་གང་ཞིག སྔགས་ཀྱི་རྩིས་ཟིན་པའི་སྡོམ་པ་ཡིན་པའི་ཕྱིར། དང་པོ་གྲུབ་སྟེ། དེའི་རྒྱུད་ཀྱི་དགེ་སློང་གི་སྡོམ་པ་ཡིན་པའི་ཕྱིར། གཉིས་པ་གྲུབ་སྟེ། སྔགས་སྡོམ་རྒྱུད་ལྡན་གྱི་གང་ཟག་གི་རྒྱུད་ཀྱི་སྡོམ་པ་ཡིན་པའི་ཕྱིར། རྩ་བར་འདོད་ན། དེའི་རྒྱུད་ཀྱི་དགེ་སློང་གི་སྡོམ་པ་དེ་རྩ་ལྟུང་བརྒྱད་པ་བྱུང་བའི་ཚེ་མི་གཏོང་པར་ཐལ། དེ་ལྟ་བུའི་དགེ་སློང་དེས་རྩ་ལྟུང་བརྒྱད་པ་སྤྱད་པའི་ཚེ་དགེ་སློང་གི་སྡོམ་པ་མི་གཏོང་བའི་ཕྱིར་ཏེ། དེ་ལྟ་བུའི་དགེ་སློང་དེས་རྩ་ལྟུང་བརྒྱད་པ་སྤྱད་པའི་ཚེ་དགེ་སློང་གི་སྡོམ་པ་གཏོང་རྒྱུ་མ་བྱུང་བའི་ཕྱིར་ཏེ།

རྩ་ལྟུང་བདུན་པ་དང༌། རྩ་ལྟུང་བརྒྱད་པ་གཉིས་པོ་སྔགས་ཀྱི་ཐུན་མོང་མ་ཡིན་པའི་སྡོམ་པ་ཁོ་ནའི་གཏོང་རྒྱུར་བཤད་པའི་ཕྱིར། གཉིས་པ་ལ། སྡོམ་གསུམ་རིམ་ཅན་དུ་བླངས་པའི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། 

༼༧༡༽ མ་གྲུབ་ན། དེ་ཆོས་ཅན། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་དང་ངོ་བོ་གཅིག་པའི་སྡོམ་པ་ཡིན་པར་ཐལ། དེའི་རྒྱུད་ཀྱི་དེ་དང་ངོ་བོ་གཅིག་ཡིན་པ་གང་ཞིག སྡོམ་པ་ཡིན་པའི་ཕྱིར། དང་པོ་མ་གྲུབ་ན། དེ་དེའི་རྒྱུད་ཀྱི་དེ་དང་ངོ་བོ་གཅིག་ཡིན་པར་ཐལ། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་པོ་ངོ་བོ་གཅིག་ཡིན་པའི་ཕྱིར་ཏེ། ཁ་སྐོང་ལས། གསུམ་ལྡན་ཚེ་ན་ངོ་བོ་གཅིག །ཅེས་དང༌། སྤྱི་དོན་ལས། སྔར་བཤད་པའི་ལེན་ཚུལ་བདུན་པོ་གང་ཡིན་ཀྱང་སྔགས་སྡོམ་རྒྱུད་ལ་ལྡན་པའི་ཚེ་སྡོམ་པ་གསུམ་ཆར་ངོ་བོ་གཅིག་ཏུ་ལྡན་པ་ཡིན་ཏེ། ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། སུམ་ལྡན་དགེ་སློང་རྡོ་རྗེ་འཛིན་པའི་རྒྱུད་ཀྱི་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་དང་པོ་ཐོབ་གཏོང་དུས་མི་གཅིག་པར་ཐལ། དེའི་རྒྱུད་ཀྱི་དེ་དང་ཐོབ་པའི་དུས་མི་གཅིག དེའི་རྒྱུད་ཀྱི་དེ་དང་གཏོང་བའི་དུས་ཡང་མི་གཅིག་པའི་ཕྱིར། དང་པོ་མ་གྲུབ་ན། དེ་དེའི་རྒྱུད་ཀྱི་དེ་དང་ཐོབ་པའི་དུས་མི་གཅིག་པར་ཐལ། སྡོམ་གསུམ་རིམ་ཅན་དུ་བླངས་པའི་དགེ་སློང་དེས་དགེ་སློང་གི་སྡོམ་པ་དོན་ལ་ཐོབ་ནས། དེའི་རྗེས་སུ་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་ཐོབ་པ་ཡིན་པའི་ཕྱིར་ཏེ། དེ་ལྟ་བུའི་དགེ་སློང་དེ་སྡོམ་གསུམ་རིམ་ཅན་དུ་ཐོབ་པའི་དགེ་སློང་ཡིན་པའི་ཕྱིར། གོང་གི་གཉིས་པ་མ་གྲུབ་ན། དེ་དེའི་རྒྱུད་ཀྱི་དེ་དང་གཏོང་བའི་དུས་མི་གཅིག་པར་ཐལ། སྡོམ་གསུམ་རིམ་ཅན་དུ་བླངས་པའི་དགེ་སློང་གི་སྡོམ་པ་གཏོང་ཚུལ་ ༼༧༢༽ དང༌། སྔགས་སྡོམ་གཏོང་ཚུལ་ཐ་དད་དུ་བཤད་པའི་ཕྱིར་ཏེ། དེ་ལྟ་བུའི་དགེ་སློང་དེས་དགེ་སློང་གི་བསླབ་པ་ཕུལ་བའི་ཚེ། དགེ་སློང་གི་སྡོམ་པ་གཏོང་ཡང༌། སྔགས་སྡོམ་མི་གཏོང༌། དེ་ལྟ་བུའི་དགེ་སློང་དེས། རྩ་ལྟུང་བདུན་པ་དང་བརྒྱད་པ་སྤྱད་པའི་ཚེ།

སྔགས་སྡོམ་གཏོང་ཡང༌། དགེ་སློང་གི་སྡོམ་པ་མི་གཏོང་བའི་ཕྱིར། དང་པོ་གྲུབ་སྟེ། དེས་དགེ་སློང་གི་བསླབ་པ་ཕུལ་བའི་ཚེ། དགེ་སློང་གི་སྡོམ་པ་གཏོང་རྒྱུ་བྱུང་ལ། སྔགས་སྡོམ་གྱི་གཏོང་རྒྱུ་མ་བྱང་བའི་ཁྱད་པར་འཐད་པའི་ཕྱིར། གཉིས་པ་གྲུབ་སྟེ། དེ་ལྟ་བུའི་དགེ་སློང་གི་རྩ་ལྟུང་བདུན་པ་དང༌། རྩ་ལྟུང་བརྒྱད་པ་སྤྱད་པའི་ཚེ། སྔགས་སྡོམ་གྱི་གཏོང་རྒྱུ་བྱུང་ལ། དགེ་སློང་གི་སྡོམ་པ་གཏོང་རྒྱུ་མ་བྱུང་བའི་ཕྱིར། དེས་ན་རང་གི་ལུགས་ནི། སྡོམ་གསུམ་རིམ་ཅན་དུ་བླངས་པའི་སུམ་ལྡན་དགེ་སློང་རྡོ་རྗེ་འཛིན་པ་ལྟ་བུའི་གཏོང་ཚུལ་ལ། དགེ་སློང་གི་སྡོམ་པ་བཏང་ནས། བྱང་སྡོམ་སྔགས་སྡོམ་གཉིས་མ་བཏང་བ་དང༌། སྡོམ་པ་གོང་མ་གཉིས་བཏང་ནས། དགེ་སློང་གི་སྡོམ་པ་མ་བཏང་བ་དང༌། དགེ་སློང་གི་སྡོམ་པ་དང༌། སྔགས་སྡོམ་གཉིས་བཏང་ནས། བྱང་སྡོམ་མ་བཏང་བ་དང༌། སྔགས་སྡོམ་བཏང་ནས། འོག་མ་གཉིས་མ་བཏང་བ་དང༌། གསུམ་ཆར་དུས་མཉམ་དུ་གཏོང་བ་དང་ལྔ་ཡོད་པ་ནི། སྡོམ་གསུམ་སྤྱི་དོན་ལས་གསུངས་པ་ལྟར་ཤེས་པར་བྱའོ། །འོ་ན་སྡོམ་གསུམ་རིམ་ཅན་དུ་བླངས་པའི་སྡོམ་པ་གསུམ་པོ་དེ། གཏོང་ཐོབ་གཅིག་ཆར་དུ་མི་བྱེད་ན། སྐྱེ་འཇིག་ཀྱང་ཅིག་ཆར་དུ་མི་བྱེད་པར་ཐལ། དེ་ལྟ་བུའི་སྡོམ་པ་གསུམ་པོ་དེ་གཏོང་ཐོབ་མི་གཅིག་པའི་ཕྱིར། ༼༧༣༽ འདོད་ན། དེ་ལྟ་བུའི་སྡོམ་པ་གསུམ་པོ་དེ་རྫས་གཅིག་པ་ཡིན་པར་ཐལ། འདོད་པའི་ཕྱིར། འདོད་ན། དེ་ལྟ་བུའི་སྡོམ་པ་གསུམ་པོ་དེ་ངོ་བོ་གཅིག་ཡིན་པ་ཡང་མི་འཐད་པར་ཐལ། ཞེ་ན། ཐལ་བ་སྔ་མ་དེར་ཁྱབ་པ་མེད་མཚམས་ཤེས་དགོས་ཏེ། སྐྱེ་འཇིག་སྐད་ཅིག་གི་སྐྱེ་འཇིག་དང༌། གཏོང་ཐོབ་ནི་རྒྱུན་ལ་འཇོག་པའི་ཕྱིར་ཏེ། དེ་ཡང༌། དངོས་པོ་ཡིན་ན་སྐད་ཅིག་གིས་འཇིག་པས་ཁྱབ་ཀྱང༌། སྐད་ཅིག་གིས་འཇིག་ན། སྐད་ཅིག་དེ་མ་ཐག་གཏོང་བས་མ་ཁྱབ་སྟེ། ཇི་སྲིད་འཚོའི་བར་དུ་མི་གཏོང་བའི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར།

མ་གྲུབ་ན། དེར་ཐལ། འདུས་བྱས་ཡིན་པའི་ཕྱིར་ཏེ། སྡོམ་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྐད་ཅིག་དེ་མ་ཐག་མི་གཏོང་བར་ཐལ། ཇི་སྲིད་འཚོའི་བར་དུ་མི་གཏོང་བའི་ཕྱིར། དེས་ན་དགེ་སློང་གི་སྡོམ་པ་ལྟ་བུ་གསོལ་བཞིའི་ཆོ་ག་ལས་ཐོག་མར་སྐྱེས་པ་ནི་ཐོབ་པ་དང༌། མཐར་ཤི་འཕོ་བའམ། བསླབ་པ་ཕུལ་བས། སྡོམ་པ་དེའི་རྒྱུན་འགགས་པ་ནི་གཏོང་བ་ཡིན་ནོ། །དམ་བཅའ་གསུམ་པ་ལ། དང་པོ་གསོལ་བཞིའི་ཆོ་ག་ལ་བརྟེན་ནས་ཉན་ཐོས་དགེ་སློང་གི་སྡོམ་པ་ཐོབ་ཅེས་སོགས་ཀྱི། སུམ་ལྡན་དགེ་སློང་རྡོ་རྗེ་འཛིན་པའི་དགེ་སློང་གི་སྡོམ་པ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། རང་རྒྱུད་ཉན་ཐོས་དགེ་སློང་གི་སྡོམ་པའི་རིགས་རྒྱུན་ཡིན་པར་ཐལ། འདོད་པའི་ཕྱིར། འདོད་ན། རང་རྒྱུད་ཐེག་དམན་སོ་ཐར་གྱི་རིགས་རྒྱུན་ཡིན་པར་ཐལ། འདོད་པའི་ཕྱིར། འདོད་ན། དེ་དེའི་རིགས་རྒྱུན་མ་ཡིན་ ༼༧༤༽ པར་ཐལ། དང་པོ་གསོལ་བཞིའི་ཆོ་ག་ལ་བརྟེན་ནས་ཉན་ཐོས་དགེ་སློང་གི་སྡོམ་པ་ཐོབ་པའི་དགེ་སློང་དེ། ལུགས་གཉིས་གང་རུང་གི་ཆོ་ག་ལ་བརྟེན་ནས་བྱང་ཆུབ་ཏུ་སེམས་བསྐྱེད་པའི་ཚེ་སྔར་གྱི་ཐེག་དམན་སོ་ཐར་གྱི་རིགས་རྒྱུན་འགགས་པའི་ཕྱིར་ཏེ། དེས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཚེ་ཐེག་དམན་སོ་ཐར་གཏོང་བ་གང་ཞིག ཐོབ་གཏོང་རྒྱུན་ལ་འཇོག་པའི་ཕྱིར་ཏེ། ཟབ་དོན་བདུད་རྩི་སྤེལ་བ་ལས། ཐེག་ཆེན་གཞུང་འདིར་སོ་ཐར་སྤོང་སེམས་དང༌། །སྡོམ་གསུམ་རིམ་གྱིས་ཐོབ་ཚེ་གནས་གྱུར་ནས། །སུམ་ལྡན་ཚེ་ན་ངོ་བོ་གཅིག་ཚུལ་དང༌། །དེ་ལྟར་ན་ཡང་གཏོང་ཐོབ་སྡོམ་རྒྱུན་ལ། །ལྟོས་པས་ཐ་དད་འགལ་བ་མེད་པ་སོགས། །ཟབ་མོ་གཏམ་གྱི་ཕུལ་བྱུང་བློ་ལྡན་ལ། །ནང་ནས་མཚར་བའི་དགའ་བདེའི་དཔལ་སྟེར་མཛད། །ཅེས་གསུངས་པའི་ཕྱིར། འོ་ན་སྡོམ་གསུམ་གནས་འགྱུར་འདི། རང་ལུགས་ཀྱི་གཞུང་གང་ལས་བཤད་སྙམ་ན། འདི་ལ་བཤད་བྱ་རྡོ་རྗེའི་ཚིག་འགོད་པ་དང༌།

དེའི་དོན་བཤད་པ་གཉིས་ལས། དང་པོ་ནི། རྗེ་བཙུན་འཁྲུལ་པའི་དྲི་མ་སྤངས་པ་གྲགས་པ་རྒྱལ་མཚན་གྱི་སྡོམ་པ་ཉི་ཤུ་པའི་འགྲེལ་པར། སྔར་སོ་སོར་ཐར་པའི་སྡོམ་པ་ཐོབ་ནས། ཕྱིས་བྱང་ཆུབ་སེམས་དཔའི་སྡོམ་པ་ཐོབ་པའི་དུས། སྔར་གྱི་བྱང་ཆུབ་སེམས་དཔའི་སྡོམ་པར་གནས་འགྱུར་ལ། ཞེས་དང༌། རྩ་ལྟུང་འཁྲུལ་སྤོང་ལས། འོ་ན་སྔར་སོ་སོར་ཐར་པའི་སྡོམ་པ་དགེ་སློང་གི་བར་ཐོབ་པ་ཞིག་གིས། ཕྱིས་བྱང་ཆུབ་ཏུ་སེམས་བསྐྱེད་ནས། སླར་ཡང་དབང་ནོས་པར་གྱུར་ན། འདི་ལ་སྡོམ་པ་ཇི་ལྟར་ལྡན་ཞེ་ ༼༧༥༽ ན། དགེ་སློང་གིས་སེམས་བསྐྱེད་པའི་ཚེ། སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། །དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད། ཡེ་ཤེས་གྲུབ་པ་ཞེས་བྱ་བ་ལས། རྡོ་ཡི་རིགས་ཀྱི་བྱེ་བྲག་གིས། །ཞུ་བས་ལྕགས་དང་ཟངས་དངུལ་འབྱུང༌། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་བསྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གི །རིགས་ཅན་གསུམ་གྱི་བསླབ་པ་ཡང༌། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱ་འོ། །ཞེས་གསུངས་སོ། །དཔེ་དེའང་རྡོ་ནི་ཕལ་པ་ཡིན་ལ། ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། །ཞེས་གསུངས་སོ། །གཉིས་པ་དེའི་དོན་བཤད་པ་ནི། སྤྱིར་སྡོམ་པ་གསུམ་ལེན་པའི་རིམ་པ་ལ། དང་པོ་ཉན་ཐོས། དེ་ནས་བྱང་སྡོམ། དེ་ནས་སྔགས་སྡོམ་བླང་བའི་ཚུལ་དང༌། དང་པོར་ཐེག་ཆེན་སོ་ཐར་བླངས། དེ་ནས་སྡོམ་པ་གོང་མ་གཉིས་རིམ་གྱིས་བླང་བའི་ཚུལ་དང༌། དང་པོ་ཉན་ཐོས་སོ་ཐར་བླངས། དེ་ནས་སྡོམ་པ་བར་མ་མ་བླངས་པར། སྔགས་སྡོམ་བླང་བའི་ཚུལ་དང༌།

དང་པོ་ཐེག་ཆེན་སོ་ཐར་བླངས། དེ་ནས་སྡོམ་པ་བར་མ་མ་བླངས་པར། སྔགས་སྡོམ་བླང་པའི་ཚུལ་སོགས་མང་དུ་ཡོད་པ་ལས། ལེན་ ༼༧༦༽ ཚུལ་དང་པོ་ལ་ནི། བྱང་སེམས་ཀྱི་སྡོམ་པ་ཐོབ་པའི་ཚེ། སྔར་གྱི་ཉན་ཐོས་སོ་ཐར་དེ་བྱང་སྡོམ་དུ་གནས་འགྱུར་བ་ཡིན་ཏེ། དེའི་ཚེ་རང་ཉིད་གཅིག་པོ་ཞི་བདེ་དོན་གཉེར་གྱི་དམན་སེམས་ཀྱི་ཆ་མཐའ་དག་དོར་ནས། སྤོང་སེམས་ཀྱི་ཆ་དེ་ཉིད་བྱང་སེམས་ཀྱི་སྡོམ་པའི་ངོ་བོ་གྱུར་པའི་ཕྱིར་རོ། །གནད་འདི་ལྟར་ན། ཡུམ་དོན་རབ་གསལ་ལས། ཐེག་ཆེན་ལམ་དུ་འཇུག་ཁ་མའི་ཉན་ཐོས་དགེ་སློང་གི་རྒྱུད་ལ་སྨོན་སེམས་མེད་པ་གསུངས་པ་ཤིན་ཏུ་འཐད་པ་ཡིན་ཏེ། ཉན་ཐོས་དགེ་སློང་གི་རྒྱུད་ལ་སྨོན་སེམས་རྣམས་སྐྱེས་པ་ན། དམན་སེམས་དོར་བས། དེའི་ཚེ་ན་ཐེག་ཆེན་ལམ་དུ་ཞུགས་པར་འགྱུར་བའི་ཕྱིར། དེ་ལྟར་བྱང་སྡོམ་ཐོབ་སྟེ། སྔར་གྱི་སོར་སྡོམ་བྱང་སེམས་སྡོམ་པར་གནས་གྱུར་པའི་རྗེས་སུ་སླར་སྔགས་ཀྱི་དཀྱིལ་འཁོར་དུ་ཞུགས་ནས་སྔགས་སྡོམ་ཐོབ་པ་ན། སྔར་གྱི་དགེ་སློང་གི་སྡོམ་པ་དང༌། སེམས་བསྐྱེད་སྡོམ་པ་ཀུན་སྔགས་སྡོམ་དུ་གནས་གྱུར་པ་ཡིན་ཏེ། སྔར་གྱི་དེ་རྣམས་འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པ་ལས། སྔགས་སྡོམ་ཐོབ་པའི་ཚེ་ན་འབྲས་བུ་ལམ་བྱེད་ཀྱི་ཐབས་ཀྱིས་ཟིན་པས་སྔགས་སྡོམ་དུ་གནས་གྱུར་པའི་ཕྱིར། དོན་འདི་ནི། རིགས་ཅན་གསུམ་གྱི་བསླབ་པ་ཡང༌། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱ་འོ། །ཞེས་པའི་དགོངས་པ་ཡིན་ཅིང༌། འདི་དང་ཆ་འདྲ་བར་ཁ་སྐོང་ལས་ཀྱང༌། ཐེག་གསུམ་བསླབ་པ་ལྕགས་ཟངས་དངུལ། །རིག་འཛིན་རྩི་ཡིས་གསང་ཆེན་གྱི། །གསེར་དུ་བསྒྱུར་བའི་ཉམས་ལེན་ནི། །དྲི་མ་སེལ་བྱེད་ལམ་གྱི་མཆོག །ཅེས་གསུངས་སོ། ། ༼༧༧༽ དེས་ན་སྐབས་འདིར་རྣམ་དབྱེ་འདི་ཙམ་ཤེས་པར་བྱ་སྟེ། ཉན་ཐོས་སོ་ཐར་དང་ལྡན་པས་བྱང་སྡོམ་བླངས་ཏེ། སླར་སྔགས་སྡོམ་བླངས་ནས་རིམ་གྱིས་གནས་འགྱུར་ཚུལ་དང༌།

རང་རྒྱལ་གྱི་སོ་ཐར་དང་ལྡན་པས་བྱང་སྡོམ་བླངས་ཏེ། སླར་སྔགས་སྡོམ་བླངས་ནས་རིམ་གྱིས་གནས་འགྱུར་ཚུལ་དང༌། ཉན་རང་གང་རུང་གི་སོ་ཐར་སྡོམ་པ་སྔོན་དུ་མ་སོང་བར། དང་པོ་ཉིད་ནས་བྱང་སེམས་ཀྱི་བསླབ་པ་བླངས་ནས་གནས་འགྱུར་ཚུལ་དང་གསུམ་དུ་ཡོད་པ་ནི་སྔར་དྲངས་པའི་རྒྱུད་འབུམ་པ་དང་ཁ་སྐོང་གི་དགོངས་པར་འཆད་དགོས་སོ། །ཉན་རང་གང་རུང་གི་བསླབ་པ་དང་ལྡན་པས། དེ་མ་ཐག་ཏུ་སྔགས་སྡོམ་དུ་འཇུག་པ་ནི་མི་འཐད་དེ། སྔགས་སྡོམ་དུ་འཇུག་པ་ལ། ཐེག་ཆེན་གྱི་བསམ་པ་ངེས་པར་སྔོན་དུ་འགྲོ་དགོས་པའི་ཕྱིར་ཏེ། རྩེ་མོའི་དབང་ཆུ་ཆེན་མོར། གལ་ཏེ་ཐེག་པ་ཆེན་པོ་ལ་ཡང་མ་ཞུགས་ཏེ། སོ་སོར་ཐར་པ་ལ་སློབ་ཅེས་སྨྲ་ན། དེ་མ་ཐག་ཏུ་དབང་བསྐུར་པ་ཁས་མི་ལེན་ཏེ། སྙིང་རྗེ་ཆེན་པོ་སྔོན་དུ་འགྲོ་བའི་བྱང་ཆུབ་ཏུ་སེམས་བསྐྱེད་ལ། ཞེས་གསུངས་པའི་ཕྱིར། དེ་ཡང་ཉན་རང་གང་རུང་གི་བསླབ་པ་ལྡན་པ་དེ་ལ། སྔགས་སྡོམ་དུ་འཇུག་པའི་སྔ་རོལ་ཏུ་ཐེག་ཆེན་གྱི་བསམ་པ་སྐྱེས་པ་ན། སྔར་གྱི་བསླབ་པ་དེ་བྱང་སེམས་ཀྱི་བསླབ་པར་གནས་འགྱུར་ཞིང༌། གནས་གྱུར་མ་ཐག་པའི་བྱང་སེམས་ཀྱི་བསླབ་པ་དེ་ཡང༌། ཐེག་ཆེན་ཕ་རོལ་ཏུ་ཕྱིན་པ་ཙམ་གྱི་བསླབ་པ་ཡིན་པ་ལས་འོས་མེད་དོ། །ལེན་ཚུལ་གཉིས་པ་ནི། བྱང་སྡོམ་བླང་བའི་ཚེ་གནས་འགྱུར་བ་རྩི་བར་མེད་དེ། སྔར་གྱི་ཐེག་ཆེན་སོ་ཐར་དེ་བྱང་སེམས་སྡོམ་ ༼༧༨༽ པའི་ངོ་བོར་སྔར་ནས་ཡོད་ཟིན་པའི་ཕྱིར། དེས་ན་བྱང་སེམས་ཀྱི་སྡོམ་པ་གནས་འགྱུར་ཚུལ་གྱི་སོ་ཐར་སྡོམ་པ་ཡིན་ན། ཐེག་དམན་སོ་ཐར་སྡོམ་པ་ཡིན་པས་ཁྱབ་ཅིང༌། དེ་ལ་རྟེན་རིགས་ཅན་གྱི་སྒོ་ནས་དབྱེ་ན། ཉན་ཐོས་སོ་ཐར་གྱི་སྡོམ་པ་དང༌། རང་རྒྱལ་སོ་ཐར་གྱི་སྡོམ་པ་གཉིས་ཡོད་ལ། དེ་གཉིས་ཀ་ཡང་ལུགས་སམ་བཤད་ཚུལ་གྱི་དབང་དུ་བྱས་ན། ཉན་ཐོས་ལུགས་ཀྱི་སོ་ཐར་སྡོམ་པ་ཡིན་ཏེ། ཉན་ཐོས་ཀྱི་སྡེ་སྣོད་ནས་བཤད་པའི་སོ་ཐར་སྡོམ་པ་ཡིན་པའི་ཕྱིར། དེའི་གནད་ཀྱང་ཉན་ཐོས་ཀྱི་སྡེ་སྣོད་དུ་ཉན་རང་གཉིས་ཀའི་བསླབ་པ་གཏོང་ཞིང༌།

རང་རྒྱལ་གྱི་སྡེ་སྣོད་བྱ་བའི་ཐ་སྙད་མི་འབྱུང་བ་ཡིན་ནོ། །ལེན་ཚུལ་གསུམ་པ་ནི། རིགས་ཅན་གསུམ་གྱི་བསླབ་པ་ཡང༌། །ཞེས་པའི་བསླབ་པ་དང་པོ་གཉིས་གང་རུང་དང་ལྡན་པས་བྱང་སེམས་ཀྱི་སྡོམ་པ་དབུ་སེམས་སོགས་ཀྱི་ཆོ་ག་ལས་བླངས་ཀྱང༌། ཐེག་ཆེན་གྱི་སེམས་སྔོན་དུ་བསྐྱེད་ནས་སྔགས་ལམ་ལ་འཇུག་པ་ཡིན་ནོ། །ལེན་ཚུལ་བཞི་པ་ནི། ཐེག་ཆེན་སོ་ཐར་ནས་དེ་མ་ཐག་སྔགས་ལ་འཇུག་པ་ཡིན་ནོ། །བཞི་པ་ཕྱག་ཆེན་གྱི་རྣམ་གཞག་ནི། ཡེ་ཤེས་ཕྱག་རྒྱ་ཆེན་པོ་དང༌། །ཞེས་པས་མདོར་བསྟན། ཕྱག་རྒྱ་ཆེན་པོ་བསྒོམ་ན་ཡང༌། །རྟོག་པ་ཁ་འཚོམ་ཉིད་བསྒོམ་གྱི། །ཞེས་པ་ནས། དེས་ན་ངེད་ཀྱི་མཐོང་ལམ་ནི། །འཕགས་པ་མིན་ལ་འབྱུང་མི་སྲིད། །ཅེས་པའི་བར་གྱིས་རྒྱས་པར་བཤད། དེ་ཡང༌། མཚོན་བྱེད་དཔེའི་ཕྱག་ཆེན་དང༌། །མཚོན་བྱེད་དཔེའི་ཡེ་ཤེས་དང༌། །མཚོན་བྱེད་དཔེའི་སྔགས་སྡོམ་དང༌། །ངེད་ཀྱི་ཕྱག་རྒྱ་ཆེན་པོ་ནི། །དབང་ལས་བྱུང་བའི་ཡེ་ཤེས་དང༌། ། ༼༧༩༽ རིམ་པ་གཉིས་ཀྱི་ཏིང་འཛིན་ལས། །བྱུང་བའི་རང་བྱུང་ཡེ་ཤེས་ཡིན། །ཞེས་པའི་དངོས་བསྟན་གྱི་ཡེ་ཤེས་དང༌། རྟོགས་པ་དཔེའི་ཕྱག་ཆེན་དང༌། བླ་མེད་སོ་སྐྱེའི་རྒྱུད་ཀྱི་དབང་དང༌། རིམ་གཉིས་གང་རུང་ལས་བྱུང་བའི་ཡེ་ཤེས་རྣམས་དོན་གཅིག མཚན་གཞི་ནི། རྣམ་གྲངས་པའི་དོན་དམ་བདེན་པ་མངོན་སུམ་དུ་རྟོགས་པའི་བླ་མེད་སོ་སྐྱེའི་རྒྱུད་ཀྱི་ཡེ་ཤེས་ཐེག་པ་ཡིན་ཏེ། འཕགས་པ་ལྷ་ཡི་སྤྱོད་བསྡུས་སུ། བདེན་པ་མཐོང་ཡང་ལས་མཐའ་ལ། །ཆགས་པར་གསུངས་པ་རྫོགས་རིམ་གྱི། །རང་བྱུང་ཡེ་ཤེས་རྟོགས་པ་ནི། །དཔེ་ཡི་ཡེ་ཤེས་ཉིད་ལ་དགོངས། །ཞེས་གསུངས་པའི་ཕྱིར། དེ་བཞིན་དུ། མཚོན་བྱ་དོན་གྱི་ཕྱག་ཆེན་དང༌། །མཚོན་བྱ་དོན་གྱི་ཡེ་ཤེས་དང༌། །མཚོན་བྱ་དོན་གྱི་སྔགས་སྡོམ་དང༌། །དབང་བསྐུར་བ་ལས་བྱུང་བ་ཡི། །ཡེ་ཤེས་ཕྱག་རྒྱ་ཆེ་རྟོགས་ན། །ད་བཟོད་མཚན་མ་དང་བཅས་པའི། །འབད་རྩོལ་ཀུན་ལ་མི་ལྟོས་སོ། །ཞེས་པའི་དངོས་བསྟན་གྱི་ཕྱག་ཆེན་དང༌།

བླ་མེད་འཕགས་པའི་ཡེ་ཤེས་རྣམས་དོན་གཅིག མཚན་གཞི་ནི། ཆོས་ཉིད་མངོན་སུམ་དུ་མཐོང་བའི་ཡེ་ཤེས་མཐའ་དག་གོ །འདིར་ཁ་ཅིག མཚོན་བྱ་དོན་གྱི་ཕྱག་ཆེན་ཡིན་ན། མཐོང་བ་དོན་གྱི་ཕྱག་རྒྱ་ཆེན་པོ་ཡིན་པས་ཁྱབ། ཕྱག་རྒྱ་ཆེན་པོ་དཔེའི་ཡེ་ཤེས། །ཞེས་པའི་དངོས་བསྟན་གྱི་ཕྱག་རྒྱ་ཆེན་པོ་ཡིན་ན། ངེད་ཀྱི་ཕྱག་རྒྱ་ཆེན་པོ་ནི། །ཞེས་པའི་དངོས་བསྟན་གྱི་ཕྱག་ཆེན་ཡིན་པས་ཁྱབ། དབང་གི་ཡེ་ཤེས་ལམ་གྱི་ལྟ་བ་དང༌། །ཞེས་པའི་དངོས་བསྟན་གྱི་ཡེ་ཤེས་ཡིན་ན། དབང་ལས་བྱུང་བའི་ཡེ་ཤེས་དང༌། ། ༼༨༠༽ ཞེས་པའི་དངོས་བསྟན་གྱི་ཡེ་ཤེས་ཡིན་པས་ཁྱབ། རྟོགས་པའི་ཁྱད་པར་ཟླ་བའི་དཔེ་ཡིས་བསྟན། །ཞེས་པའི་དངོས་བསྟན་གྱི་རྟོག་བྱེད་ཀྱི་ཡེ་ཤེས་ཡིན་ན། ཡར་ངོའི་ཟླ་བའི་དཔེས་བསྟན་པའི་ཡེ་ཤེས་ཡིན་པས་ཁྱབ། མཚོན་བྱ་དོན་གྱི་ཡེ་ཤེས་ཡིན་ན། ས་བོན་དེ་ཉིད་ཚོགས་གཉིས་བསགས་པ་ཡི། །སྐལ་ལྡན་རྣམས་ལ་ཡེ་ཤེས་ཉིད་དུ་སྐྱེ། །ཞེས་པའི་དངོས་བསྟན་གྱི་ཡེ་ཤེས་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། རྡོ་རྗེ་འཆང་གི་ཐུགས་རྒྱུད་ཀྱི་འབྲས་རྒྱུད་ཀྱི་སྔགས་སྡོམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་དབྱིངས་མངོན་སུམ་དུ་མཐོང་བའི་ཕྱག་ཆེན་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་ཡེ་ཤེས་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་འབྲས་རྒྱུད་ཀྱི་སྔགས་སྡོམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མཐོང་བ་དོན་གྱི་ཕྱག་རྒྱ་ཆེན་པོ་མ་ཡིན་པར་ཐལ། གྲུབ་པ་འབྲས་བུའི་ཕྱག་རྒྱ་ཆེན་པོ་ཡིན་པའི་ཕྱིར་ཏེ། སངས་རྒྱས་པའི་རྒྱུད་ཀྱི་ཕྱག་ཆེན་ཡིན་པའི་ཕྱིར་ཏེ། དེའི་རྒྱུད་ཀྱི་ཡེ་ཤེས་ཡིན་པའི་ཕྱིར། དམ་བཅའ་གཉིས་པ་ལ། རྣལ་འབྱོར་དབང་ཕྱུག་བིརྺ་པའི་རྒྱུད་ཀྱི་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། གཞུང་དེའི་དངོས་བསྟན་གྱི་ཕྱག་རྒྱ་ཆེན་པོ་ཡིན་པར་ཐལ།

དེའི་དངོས་བསྟན་གྱི་ཡེ་ཤེས་ཡིན་པའི་ཕྱིར་ཏེ། དེས་ན་གྲུབ་ཐོབ་ཐམས་ཅད་ཀྱང༌། །ཕྱོགས་རེའི་ཐབས་ཀྱིས་གྲོལ་བ་མིན། །དབང་དང་རིམ་གཉིས་ལས་བྱུང་བའི། །ཡེ་ཤེས་སྐྱེས་པས་གྲོལ་བ་ཡིན། །ཞེས་པའི་དངོས་བསྟན་གྱི་ 

༼༨༡༽ ཡེ་ཤེས་ཡིན་པའི་ཕྱིར་ཏེ། ཁྱོད་མཚོན་བྱ་དོན་གྱི་ཡེ་ཤེས་གང་ཞིག ཁྱོད་རྒྱུད་ལྡན་གྱི་གང་ཟག་དེ། དེས་ན་གྲུབ་ཐོབ་ཐམས་ཅད་ཀྱང༌། །ཞེས་པའི་དངོས་བསྟན་གྱི་གྲུབ་ཐོབ་ཡིན་པའི་ཕྱིར། དང་པོ་གྲུབ་སྟེ། བླ་མེད་འཕགས་པའི་རྒྱུད་ཀྱི་ཡེ་ཤེས་ཡིན་པའི་ཕྱིར། གཉིས་པ་མ་གྲུབ་ན། དེ་དེ་ཡིན་པར་ཐལ། རྣལ་འབྱོར་དབང་ཕྱུག་བིརྺ་པ་དེ། དེས་ན་གྲུབ་ཐོབ་ཐམས་ཅད་ཀྱང༌། །ཞེས་པའི་དངོས་བསྟན་གྱི་གྲུབ་ཐོབ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཊཱིཀྐའི་ས་བཅད་ལས། མཚོན་བྱེད་དཔེའི་ཕྱག་ཆེན་ལ་འཁྲུལ་པ་དགག ཅེས་པའི་དངོས་བསྟན་གྱི་ཕྱག་ཆེན་ཡིན་པར་ཐལ། འདོད་པའི་ཕྱིར། ཁྱབ་སྟེ། གཞུང་དེ་དང༌། ས་བཅད་སྦྱར་ནས་འཆད་རིགས་པའི་ཕྱིར། གོང་དུ་འདོད་ན། མཚོན་བྱེད་དཔེའི་ཕྱག་ཆེན་ཡིན་པར་ཐལ་ལོ། །དམ་བཅའ་གསུམ་པ་ལ། བླ་མེད་ཀྱི་དབང་བསྐུར་བའི་ཆོ་གའི་གནས་སྐབས་སུ་སློབ་མའི་དམིགས་པ་ཚུལ་བཞིན་དུ་བཟུང་བས་ཡེ་ཤེས་མ་སྐྱེས་ཀྱང༌། སྔར་དང་མི་འདྲ་བའི་ཉམས་མྱོང་ཁྱད་པར་ཅན་སྐྱེས་པའི་ཉམས་མྱོང་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེ་ཡིན་པར་ཐལ། དབང་གི་ཡེ་ཤེས་ཞེས་པའི་དངོས་བསྟན་གྱི་ཡེ་ཤེས་ཡིན་པའི་ཕྱིར་ཏེ། རྒྱུ་ལ་གནས་པ། དབང་ལས་ཐོབ་པ། ཞེས་པའི་དངོས་བསྟན་གྱི་དབང་ལས་ཐོབ་པའི་ཆོས་ཡིན་ཏེ། དེ་ཉིད་རྒྱུ་ལ་ཇི་ལྟར་གནས་པ་དང༌། །ལམ་གྱི་ཐོག་མར་གང་ལས་ཐོབ་པ་དང༌། །ཞེས་པའི་དངོས་བསྟན་གྱི་དབང་ལས་ཐོབ་པའི་ཆོས་ཡིན་པའི་ཕྱིར་ཏེ། ༼༨༢༽ བླ་མེད་ཀྱི་དངོས་གཞིའི་དབང་བསྐུར་བའི་ཆོ་གའི་ལག་རྗེས་ལས་ཐོབ་པའི་ཉམས་མྱོང་ཁྱད་པར་ཅན་ཡིན་པའི་ཕྱིར། མ་གྲུབ་ན། རྩོད་གཞི་དེ་དེ་ཡིན་པར་ཐལ། རྩོད་གཞི་དེ་ཡོད་པའི་ཕྱིར་ཏེ། གཞན་ལ་མངོན་གསལ་ཉིད་དུ་མི་སྐྱེ་ཡང༌། །དེ་ཚེ་སྤོང་སེམས་ཐོབ་པ་སྡོམ་པ་ཡིན། །ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། ངེད་ཀྱི་ཕྱག་རྒྱ་ཆེན་པོ་ནི། །ཞེས་པའི་དངོས་བསྟན་གྱི་ཕྱག་ཆེན་ཡིན་པར་ཐལ།

འདོད་པའི་ཕྱིར། འདོད་ན། དེ་མ་ཡིན་པར་ཐལ། ཕྱག་ཆེན་མ་སྐྱེས་པའི་གནས་སྐབས་ཀྱི་སྔགས་སྡོམ་ཡིན་པའི་ཕྱིར་ཏེ། དབང་གི་ཡེ་ཤེས་མ་སྐྱེས་པའི་གནས་སྐབས་ཀྱི་སྔགས་སྡོམ་ཡིན་པའི་ཕྱིར། གཞན་ལ་མངོན་གསལ་ཉིད་དུ། ཞེས་སོགས་རྐང་པ་གཉིས་ཀྱིས་དངོས་བསྟན་གྱི་སྔགས་སྡོམ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར་ཏེ། དམ་བཅའ་བཞི་པ་ལ། མཚོན་བྱེད་དཔེའི་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། གཞུང་དེའི་དངོས་བསྟན་གྱི་རྟོགས་བྱེད་ཀྱི་ཡེ་ཤེས་ཡིན་པར་ཐལ། ཆུ་ནང་དུ་ཤར་པའི་ཟླ་བའི་གཟུགས་བརྙན་ལ་ཚུར་མཐོང་གི་མིག་གིས་མངོན་སུམ་དུ་ལྟ་བ་དང༌། དཔེ་དོན་སྦྱར་བའི་རྟོགས་བྱེད་ཀྱི་ཡེ་ཤེས་ཡིན་པའི་ཕྱིར་ཏེ། མཚོན་བྱེད་དཔེའི་ཡེ་ཤེས་ཡིན་པའི་ཕྱིར། ཁྱབ་སྟེ། བདུད་རྩི་སྤེལ་བ་ལས། འདི་ནི་ཆུ་ནང་གི་ཟླ་བའི་གཟུགས་བརྙན་ལ་མིག་གིས་ལྟ་བ་དང་འདྲ་བར་དབང་དང་རིམ་གཉིས་ལས་བྱུང་བའི་ཡེ་ཤེས་ཀྱི་དཔེའི་ཚུལ་གྱིས་དངོས་སུ་རྟོགས་ཤིང་ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ ༼༨༣༽ ཅན། ནམ་མཁའ་ཟླ་བ་མཚན་ཉིད་པ་མཐོང་ཚུལ་གྱི་དཔེས་བསྟན་པའི་ཡེ་ཤེས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཆུ་ནང་གི་ཟླ་བའི་གཟུགས་བརྙན་མཐོང་ཚུལ་གྱི་དཔེས་བསྟན་པའི་རྟོགས་བྱེད་ཀྱི་ཡེ་ཤེས་ཡིན་པའི་ཕྱིར་ཏེ། མཚོན་བྱེད་དཔེའི་ཡེ་ཤེས་ཡིན་པའི་ཕྱིར། ཁྱབ་སྟེ། ཚུལ་གསུམ་མཛེས་རྒྱན་ལས། ཕར་ཕྱིན་ལམ་གྱི་སོ་སྐྱེའི་གནས་སྐབས་སུ། །རྟོག་མེད་ཡེ་ཤེས་བསྐྱེད་མིན་གསང་སྔགས་ཀྱི། །དབང་དང་རིམ་གཉིས་ལས་བྱུང་ཡེ་ཤེས་ཀྱི། །ཆོས་དབྱིངས་དཔེ་ཡི་ཚུལ་གྱིས་དངོས་སུ་རྟོགས། །ཞེས་གསུངས་པའི་ཕྱིར། དམ་བཅའ་ལྔ་པ་ལ། སྨིན་བྱེད་ཀྱི་དབང་བཞི་རྫོགས་པར་ཐོབ་རྗེས་སུ་སླར་རིམ་གཉིས་བསྒོམ་པ་ལས་བླ་མེད་ཀྱི་ས་དང་པོའི་རྟོགས་པ་སྐྱེས་པའི་གནས་སྐབས་ཀྱི་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན།

དེར་ཐལ། བླ་མེད་ཀྱི་ས་དང་པོ་ཐོབ་པའི་ཡེ་ཤེས་ཡིན་པའི་ཕྱིར་ཏེ། དེ་ཐོབ་པའི་གནས་སྐབས་ཀྱི་ཡེ་ཤེས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྨིན་བྱེད་ཀྱི་དབང་དུས་སུ་སྐྱེས་པའི་ཡེ་ཤེས་ཡིན་པར་ཐལ། འདོད་པའི་ཕྱིར། ཁྱབ་སྟེ། འདིའི་ཐད་ཀྱི་འགྲེལ་པར། དབང་གི་སྐབས་སུ་མཚོན་བྱེད་དཔེའི་ཡེ་ཤེས་སྐྱེས་པ་ཡང་ཡོད། མཚོན་བྱ་དོན་གྱི་ཡེ་ཤེས་མཐོང་བའི་ལམ་སྐྱེས་པ་ཡང་ཡོད། བཅུ་གསུམ་རྡོ་རྗེ་འཛིན་པའི་ས་སྐྱེས་པ་ཡང་ཡོད། ཅེས་གསུངས་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། སྨིན་བྱེད་ཀྱི་དབང་བཞི་རྫོགས་པར་ཐོབ་རྗེས་སུ་རིམ་པ་ ༼༨༤༽ གཉིས་བསྒོམ་པ་ལས་བྱུང་བའི་ཡེ་ཤེས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དེས་མཚོན་བྱེད་དཔེའི་ཡེ་ཤེས་ཀྱི་རང་ཡུལ་དུ་གྱུར་པའི་ཆོས་དབྱིངས་མཐོང་ཚུལ་ཆུ་ནང་དུ་ཤར་བའི་ཟླ་བའི་གཟུགས་བརྙན་ལ་མིག་གིས་ལྟ་བ་དང་དཔེ་དོན་སྦྱར་བས་དཔེའི་མཐོང་བྱར་གྱུར་པའི་ཆོས་དབྱིངས་མཚན་ཉིད་པ་མ་ཡིན་ཏེ། ཆུ་ནང་གི་ཟླ་བའི་གཟུགས་བརྙན་དེ་ཟླ་བ་མཚན་ཉིད་པ་མ་ཡིན་པའི་ཕྱིར། དེ་ལ་ཁ་ཅིག དེའི་མཐོང་བྱར་གྱུར་པའི་ཆོས་དབྱིངས་དེ་ཆོས་དབྱིངས་མཚན་ཉིད་པ་ཡིན་པར་ཐལ། དེས་ཆོས་དབྱིངས་མཚན་ཉིད་པ་མངོན་སུམ་དུ་རྟོགས་པའི་ཕྱིར་ཏེ། དེས་སྤྲོས་བྲལ་མངོན་སུམ་དུ་རྟོགས་པའི་ཕྱིར་ཏེ། སློབ་དཔོན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱི་རྣམ་ལས། ཕ་རོལ་ཏུ་ཕྱིན་པ་བས་དཔེ་དང་གཏན་ཚིགས་ལ་སོགས་པས་གཏན་ལ་འབེབས་ཏེ། ཇི་ལྟར་ཕབ་ཀྱང་བློ་སྤྲོས་པའི་མཐའ་གཅིག་ཏུ་འཛིན་པ་ལས་མ་གཏོགས་པ་རྟོག་མེད་དུ་འགྱུར་མི་སྲིད་དོ། །དེ་བས་ན་གསང་སྔགས་པས་ཡེ་ཤེས་ཕབ་པའམ། དབང་གསུམ་པ་ལ་སོགས་པའི་དུས་སུ་ཡེ་ཤེས་རྒྱུད་ལ་སྐྱེས་པ་ན་སྤྲོས་བྲལ་མངོན་སུམ་དུ་རྟོགས་པས་ཁྱད་པར་དུ་འཕགས་པ་ཡིན་ནོ། །ཞེས་གསུངས་པའི་ཕྱིར། ཡང་དེས་ཆོས་དབྱིངས་མངོན་སུམ་དུ་མཐོང་བར་ཐལ།

དེས་དོན་དམ་བདེན་པ་མངོན་སུམ་དུ་མཐོང་བའི་ཕྱིར་ཏེ། རབ་དབྱེ་ལས། འཕགས་པ་ལྷ་ཡི་སྤྱོད་བསྡུས་སུ། །བདེན་པ་མཐོང་ཡང་ལས་མཐའ་ལ། །ཞེས་སོགས་གསུངས་པའི་ཕྱིར། ཞེས་ཟེར་ན་སྐྱོན་མེད་དེ། མཚོན་བྱེད་དཔེའི་ཡེ་ཤེས་དེས། རང་ཡུལ་དུ་གྱུར་པའི་སྤྲོས་བྲལ་ ༼༨༥༽ དང༌། རང་ཡུལ་དུ་གྱུར་པའི་དོན་དམ་བདེན་པ་མངོན་སུམ་དུ་མཐོང་ཡང༌། སྤྱིར་དེ་དག་མཐོང་བ་མ་ཡིན་ཏེ། དེ་དག་མངོན་སུམ་དུ་མཐོང་བའི་ཡེ་ཤེས་ཡིན་ན། རྣལ་འབྱོར་མངོན་སུམ་ཡིན་དགོས་པ་གང་ཞིག་མཚོན་བྱེད་དཔེའི་ཡེ་ཤེས་དེ་རྣལ་འབྱོར་མངོན་སུམ་མ་ཡིན་པའི་ཕྱིར། གཞན་དུ་ན། དེ་ཆོས་ཅན། མཚོན་བྱ་དོན་གྱི་ཡེ་ཤེས་ཡིན་པར་ཐལ། ཆོས་དབྱིངས་མངོན་སུམ་དུ་མཐོང་བའི་བླ་མེད་ཀྱི་ཡེ་ཤེས་ཡིན་པའི་ཕྱིར། ཁྱབ་སྟེ། མཚོན་བྱ་དོན་གྱི་གོ་དོན་ཅིག་ཡོད་པའི་ཕྱིར་ཏེ། དོན་འདི་ལ་དགོངས་ནས་སྡོམ་གསུམ་སྤྱི་དོན་ལས་ཀྱང༌། མཚོན་བྱེད་དཔེའི་ཡེ་ཤེས་ནི། ཆོས་ཉིད་མངོན་སུམ་དུ་མཐོང་བ་མ་ཡིན་ཡང༌། དེ་བརྗོད་པ་དང་བྲལ་ཞིང༌། བདེ་སྟོང་ཟུང་དུ་ཆུག་པ་དང་ཆ་འདྲ་བས་ན། དཔེའི་ཡེ་ཤེས་ཞེས་བྱ་སྟེ། ཞེས་གསུངས་སོ། །འདི་ལ་དཔྱོད་ལྡན་ཁ་ཅིག འོ་ན་མཚོན་བྱེད་དཔེའི་ཡེ་ཤེས་དེས་ཆོས་དབྱིངས་མ་རྟོགས་པར་ཐལ། དེས་ཆོས་དབྱིངས་མངོན་སུམ་དུ་མ་རྟོགས་པ་གང་ཞིག དེས་ཆོས་དབྱིངས་དོན་སྤྱིའི་ཚུལ་གྱིས་ཡང་མ་རྟོགས་པའི་ཕྱིར་ཏེ། དང་པོ་ཁས་བླངས། གཉིས་པ་མ་གྲུབ་ན། དེས་དེ་དོན་སྤྱིའི་ཚུལ་གྱིས་མ་རྟོགས་པར་ཐལ། དེ་ཆོས་དབྱིངས་དོན་སྤྱིའི་ཚུལ་གྱིས་རྟོགས་པའི་བློ་མ་ཡིན་པའི་ཕྱིར་ཏེ། དེ་རྟོག་པ་མ་ཡིན་པའི་ཕྱིར་ཏེ། དེ་མངོན་སུམ་ཡིན་པའི་ཕྱིར་ཏེ། དེ་ཡེ་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཕར་ཕྱིན་རང་རྐང་གི་ཐེག་ཆེན་སོ་སྐྱེའི་ལམ་ལས་ཡུལ་རྟོགས་ཚུལ་དམན་པ་ཡིན་པར་ཐལ། ཕར་ཕྱིན་རང་རྐང་གི་ལམ་དུ་གྱུར་པའི་ཐེག་ཆེན་སོ་སྐྱེའི་ལམ་ ༼༨༦༽ གྱི་ཆོས་དབྱིངས་རྟོགས་པ་དུ་མ་ཡོད་པ་གང་ཞིག

ཁྱོད་ཀྱི་མཐའ་གཅིག་ཏུ་ཆོས་དབྱིངས་མ་རྟོགས་པའི་ཕྱིར། འདོད་ན། དེ་ཆོས་ཅན། ཁྱོད་ཕར་ཕྱིན་རང་རྐང་གི་ལམ་དེ་ལས་དམན་པ་ཡིན་པར་ཐལ། འདོད་པའི་ཕྱིར། འདོད་ན། དེ་ལས་དམན་པ་མ་ཡིན་པར་ཐལ། དེ་ལས་ཁྱད་པར་དུ་འཕགས་པའི་ཕྱིར་ཏེ། སྔར་དྲངས་པའི་སྤྱི་དོན་རྣམས་ཀྱི་ལུང་དེའི་ཕྱིར་རོ། །ཞེ་ན། དཔྱད་པར་བྱ་བའི་གཞིར་འདུག་ནའང༌། སྐྱོན་ཆེར་མེད་དེ། མཚོན་བྱེད་དཔེའི་ཡེ་ཤེས་དེས། རང་ཡུལ་དུ་གྱུར་པའི་ཆོས་དབྱིངས་མངོན་སུམ་དུ་རྟོགས་ལ། ཕར་ཕྱིན་རང་རྐང་གི་ཐེག་ཆེན་སོ་སྐྱེའི་ལམ་དེས། རང་ཡུལ་དུ་གྱུར་པའི་ཆོས་དབྱིངས་དོན་སྤྱིའི་ཚུལ་གྱིས་རྟོགས་པས་ན་སྔར་གྱི་མཚོན་བྱེད་དཔེའི་ཡེ་ཤེས་དེ་ཕར་ཕྱིན་རང་རྐང་གི་སོ་སྐྱེའི་ལམ་ལས་ཁྱད་པར་དུ་འཕགས་སོ། །ཞེས་སྟོན་པ་ལ། སྔར་གྱི་སྤྱི་དོན་རྣམས་ཀྱི་ལུང་དེ་བྱུང་བ་ཡིན་པ་དང༌། ཕར་ཕྱིན་རང་རྐང་གི་སོ་སྐྱེའི་གནས་སྐབས་སུ་ཆོས་དབྱིངས་རྟོགས་ཞེས་པའི་སྒྲ་ཟིན་དེ་ཡང་ཆོས་དབྱིངས་དོན་སྤྱི་རྟོགས་པ་གཙོ་ཆེ་ཞིང༌། ཆོས་དབྱིངས་དོན་སྤྱི་ནི་རྣམ་གྲངས་པའི་ཆོས་དབྱིངས་ཡིན་པའི་ཕྱིར། དེས་ན། མཚོན་བྱེད་དཔེའི་ཡེ་ཤེས་ཀྱིས་ཆོས་དབྱིངས་ཀྱི་དོན་སྤྱི་མངོན་སུམ་དུ་མཐོང་ཞིང༌། ཕར་ཕྱིན་རང་རྐང་གི་སོ་སྐྱེའི་གནས་སྐབས་སུ་ཆོས་དབྱིངས་ཀྱི་དོན་སྤྱི་མཐོང་ཡང༌། དེ་མངོན་སུམ་དུ་མ་མཐོང་བས་ན། མཚོན་བྱེད་དཔེའི་ཡེ་ཤེས་ལས་ཡུལ་རྟོགས་ཚུལ་དམན་པ་ཡིན་ནོ། །འོ་ན་མཚོན་བྱེད་དཔེའི་ཡེ་ཤེས་དེ་བློ་རིགས་གང་ཡིན་ཞེ་ན། འདི་ལ་ཕྱིས་ཀྱི་ཁ་ཅིག རྣལ་འབྱོར་མངོན་སུམ་ ༼༨༧༽ དུ་འདོད་པ་དང༌། རྟོག་པར་འདོད་པ་དང༌། རང་རིག་མངོན་སུམ་དུ་འདོད་པའི་ལུགས་གསུམ་འབྱུང་བ་ལས། དང་པོ་ནི་མི་འཐད་དེ། འོ་ན་དེ་ཆོས་ཅན། དོན་དམ་བདེན་པ་མངོན་སུམ་དུ་མཐོང་བའི་ལམ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར། འདོད་ན། དེ་ཆོས་ཅན། མཚོན་བྱ་དོན་གྱི་ཡེ་ཤེས་ཡིན་པར་ཐལ།

འདོད་པ་གང་ཞིག གསང་སྔགས་བླ་མེད་ཀྱི་ཡེ་ཤེས་ཡིན་པའི་ཕྱིར། ལུགས་གཉིས་པ་ཡང་མི་འཐད་དེ། མཚོན་བྱེད་དཔེའི་ཡེ་ཤེས་དེ་རྟོག་བྲལ་ཡིན་པའི་ཕྱིར་ཏེ། ཡེ་ཤེས་སྐྱེས་ཚེ་སྤོང་སེམས་གཞན་ཡོད་དང༌། །ཞེས་པའི་ཐད་ཀྱི་འགྲེལ་པར། མཚོན་བྱེད་དཔེའི་ཡེ་ཤེས་རྟོག་པ་ཐམས་ཅད་བྲལ་བ་ནམ་མཁའི་ཟླ་བ་ལྟར་འདོད་པ་ལ་ཆུ་ནང་གི་ཟླ་བའི་གཟུགས་བརྙན་མཐོང་བ་དང་འདྲ་བ་སྐྱེས་པའི་ཚེ་ཞེས་གསུངས་པ་འཐད་པའི་ཕྱིར། དེས་ན་ལུགས་གསུམ་པ་འདི་མི་འཐད་དེ། སོ་སོ་སྐྱེ་བོའི་རྒྱུད་ཀྱི་སྔགས་ཀྱི་ཡེ་ཤེས་ཡིན་པས། རང་རིག་ཡེ་ཤེས་སུ་འཐད་ཅིང༌། རང་རིག་ཡེ་ཤེས་ཡིན་ན། རང་རིག་མངོན་སུམ་མ་ཡིན་དགོས་པའི་ཕྱིར། དེས་ན་འདི་ལ་རང་བྱུང་གི་ཡེ་ཤེས་དང༌། བདེ་ཆེན་གྱི་ཡེ་ཤེས་དང༌། བརྗོད་བྲལ་གྱི་ཡེ་ཤེས་དང༌། ལྷན་སྐྱེས་ཀྱི་ཡེ་ཤེས་དང༌། རང་རིག་གི་ཡེ་ཤེས་དང༌། མཁའ་མཉམ་གྱི་ཡེ་ཤེས་དང༌། རྡུལ་བྲལ་གྱི་ཡེ་ཤེས་དང༌། སྟོང་པ་ཉིད་ཀྱི་ཡེ་ཤེས་དང༌། ཟུང་འཇུག་གི་ཡེ་ཤེས་དང༌། འགྱུར་མེད་ཀྱི་ཡེ་ཤེས་དང༌། ལྷུན་གྲུབ་ཀྱི་ཡེ་ཤེས་དང༌། མ་བཅོས་པའི་ཡེ་ཤེས་ཞེས་ཀྱང་བྱ་བ་ཡིན་པའི་ཕྱིར་ཏེ། དོན་བདུད་རྩི་ཉིང་ཁུ་ལས། སྐལ་ ༼༨༨༽ ལྡན་གང་གིས་རྣལ་འབྱོར་ཆེན་པོ་ཡི། །སྔགས་ཀྱི་སྡོམ་པ་དབང་གི་ཡེ་ཤེས་དང༌། །ལམ་གྱི་ཉམས་མྱོང་ཕྱག་རྒྱ་ཆེན་པོ་དང༌། །རང་བྱུང་བདེ་ཆེན་བརྗོད་བྲལ་ལྷན་ཅིག་སྐྱེས། །རང་ཉིད་མཁའ་མཉམ་རྡུལ་བྲལ་སྟོང་པ་ཉིད། །ཟུང་འཇུག་འགྱུར་མེད་ལྷུན་གྲུབ་མ་བཅོས་པ། །དབྱེར་མེད་ཤེས་ནས་རྩེ་གཅིག་སྒྲུབ་པ་དེ། །གསང་བ་ཆེན་པོའི་རྣལ་འབྱོར་པ་ཞེས་བྱ། །ཡེ་ཤེས་སྐྱེས་ཚེ་དེ་དག་སྡོམ་པ་ཡི། །མིང་གི་རྣམ་གྲངས་ཡིན་ཀྱང་མ་སྐྱེས་ན། །སྤོང་སེམས་ཙམ་ལ་དེ་དག་མི་འཇུག་པས། །ཁྱབ་མཉམ་ཉིད་དུ་འཁྲུལ་པར་མི་བྱ་འོ། །ཞེས་གསུངས་པའི་ཕྱིར། ད་དུང་ལུགས་གསུམ་པ་འདི་ལ་དོགས་པ་འདི་ཡོད་དེ། འོ་ན་ཆོས་དབྱིངས་དོན་སྤྱི་དེ་སྤྱི་མཚན་མ་ཡིན་པར་ཐལ།

དེ་མི་རྟག་པ་ཡིན་པའི་ཕྱིར་ཏེ། དེ་རྫས་སུ་གྲུབ་པའི་ཕྱིར་ཏེ། དེ་མཚོན་བྱེད་དཔེའི་ཡེ་ཤེས་དང་རྫས་གཅིག་ཡིན་པའི་ཕྱིར་ཏེ། མཚོན་བྱེད་དཔེའི་ཡེ་ཤེས་ཀྱི་རྟོགས་བྱ་ཡིན་པ་གང་ཞིག མཚོན་བྱེད་དཔེའི་ཡེ་ཤེས་དེ་རང་གི་རིག་བྱ་རང་དང་རྫས་གཅིག་ཁོ་ན་རིག་པའི་མངོན་སུམ་ཡིན་པའི་ཕྱིར། ཕྱི་མ་མ་གྲུབ་ན། མཚོན་བྱེད་དཔེའི་ཡེ་ཤེས་ཆོས་ཅན། རྟགས་དེར་ཐལ། སོ་སོ་སྐྱེ་བོའི་རྒྱུད་ཀྱི་རང་རིག་མངོན་སུམ་ཡིན་པའི་ཕྱིར་ཞེ་ན། འདིར་ཁྱབ་པ་མེད་མཚམས་ཤེས་དགོས་ཏེ། དེ་ལྟར་ཁྱབ་པ་ནི་ཚད་མ་སྨྲ་བའི་མདོ་སྡེ་པའི་ལུགས་ཡིན་གྱི། ལུགས་མཆོག་འདིར་ཁས་མི་ལེན་པའི་ཕྱིར། ལུགས་མཆོག་འདིར་མ་ཟད་ཚད་མ་སྨྲ་བའི་སེམས་ཙམ་པས་ཀྱང་ཁས་མི་ལེན་ཏེ། རྒྱུ་མཚན་དག་ལས་དྲི་བར་བྱའོ། །ལྔ་པ་འབྲས་བུ་ས་ལམ་གྱི་རྣམ་གཞག་ནི། ལྗོན་ཤིང་མཛེས་ ༼༨༩༽ རྒྱན་ལས། གནས་སྐབས་འབྲས་བུ་སློབ་ལམ་ས་བཅུ་གཉིས། །ཞེས་གསུངས་པ་ལྟར། གནས་སྐབས་ཀྱི་འབྲས་བུ་བླ་མེད་ཀྱི་སློབ་པའི་ས་ལ། ས་དང་པོ་གནས་ཀྱི་ས། ས་གཉིས་པ་ཉེ་གནས་ཀྱི་ས། གསུམ་པ་ཞིང་གི་ས། བཞི་པ་ཉེ་བའི་ཞིང་གི་ས། ལྔ་པ་ཙྪནྡོའི་ས། དྲུག་པ་ཉེ་བའི་ཙྪནྡོའི་ས། བདུན་པ་འདུ་བའི་ས། བརྒྱད་པ་ཉེ་བའི་འདུ་བའི་ས། དགུ་པ་དུར་ཁྲོད་ཀྱི་ས། བཅུ་པ་ཉེ་བའི་དུར་ཁྲོད་ཀྱི་ས། བཅུ་གཅིག་པ་འཐུང་གཅོད་ཀྱི་ས། བཅུ་གཉིས་པ་ཉེ་བའི་འཐུང་གཅོད་ཀྱི་ས་རྣམས་སུ་ཡོད་པ་ཡིན་ཏེ། རྩ་རྒྱུད་བརྟག་པ་གཉིས་པ་ལས། གནས་དང་ཉེ་བའི་གནས་དང་ནི། །ཞེས་པ་ནས། འདི་རྣམས་ས་ནི་བཅུ་གཉིས་ཏེ། །ཞེས་པའི་བར་དང༌། དེའི་དོན་ཁ་སྐོང་ལས་ཀྱང༌། འཕགས་པའི་ས་ལ་ཀྱཻ་རྡོ་རྗེར། །གནས་སོགས་བཅུ་གཉིས་གསུངས་པ་ནི། །བྱང་ཆུབ་སེམས་དཔའི་ས་གསུངས་ཕྱིར། །སློབ་པའི་ལམ་གྱི་དབྱེ་བ་ཡིན། །ཞེས་གསུངས་པའི་ཕྱིར། དེ་ལྟ་བུའི་ས་བཅུ་གཉིས་བགྲོད་བྱེད་ཀྱི་ཡུལ་ཆེན་གྱི་གྲངས་ནི། གནས་དང་ཉེ་བའི་གནས་ཀྱི་ས་བགྲོད་བྱེད་ལ།

ཡུལ་ཆེན་བཞི་བཞི། ཞིང་དང་ཉེ་བའི་ཞིང་ནས། དུར་ཁྲོད་དང་ཉེ་བའི་དུར་ཁྲོད་ཀྱི་བར་གྱི་ས་བརྒྱད་བགྲོད་བྱེད་ལ་ཡུལ་ཆེན་གཉིས་གཉིས། འཐུང་གཅོད་དང་ཉེ་བའི་འཐུང་གཅོད་ལ་ཡུལ་ཆེན་བཞི་བཞི་སྟེ། ཡུལ་ཆེན་སུམ་ཅུ་རྩ་གཉིས་གསུངས་པ་ཡིན་ཏེ། ཁ་སྐོང་ལས། དེ་ཚེ་ཕྱི་ནང་ཡུལ་ཆེན་ནི། །སུམ་ཅུ་རྩ་གཉིས་འདུས་པ་ལས། །གནས་དང་ཉེ་བའི་འཐུང་གཅོད་དང༌། །བཅུ་གཉིས་ས་རྣམས་ ༼༩༠༽ འགྲུབ་པར་གསུངས། །ཞེས་གསུངས་པའི་ཕྱིར། སུམ་ཅུ་རྩ་གཉིས་པོ་དེའི་སྟེང་དུ། ས་བཅུ་གསུམ་པ་བགྲོད་བྱེད་ཀྱི་ཡུལ་ཆེན་ལྔ་བསྣན་པས། བླ་མེད་ཀྱི་རྣལ་འབྱོར་པ་སྤྱོད་པ་ལ་རྒྱུ་བའི་ཡུལ་ཆེན་སུམ་ཅུ་སོ་བདུན་དུ་འགྱུར་བ་ཡིན་ཏེ། རབ་དབྱེ་ལས། ས་རྣམས་བགྲོད་པར་བྱ་བ་དང༌། །ཡུལ་རྣམས་དབང་དུ་བསྡུ་བའི་ཕྱིར། །གནས་དང་ཉེ་བའི་གནས་ལ་སོགས། །ཡུལ་ཆེན་སུམ་ཅུ་སོ་བདུན་དུ། །རིག་པ་བརྟུལ་ཞུགས་སྤྱོད་ཕྱིར་རྒྱུ། །ཞེས་དང༌། ཁ་སྐོང་ལས། ནང་དུ་སྦས་པའི་རྩ་ལྔ་དང༌། །ཕྱི་རུ་ཡུལ་ཆེན་ལྷག་མ་ལྔ། །འདུས་པས་བཅུ་གསུམ་ས་བསྐྱེད་པ། །རྣལ་འབྱོར་ཆེན་པོའི་རྒྱུད་ལས་གསུངས། །ཞེས་གསུངས་པའི་ཕྱིར། འདིར་ཡུལ་ཆེན་སོ་བདུན་གྱི་ངོས་འཛིན་དང༌། ཕྱི་ནང་སྦྱར་བའི་ཚུལ་རྣམས་ཞིབ་པར་ན། ཡུལ་དུས་གནས་སྐབས་གང་དུ་ཡང༌། གྱ་ཚོམ་དུ་ནི་ནམ་ཡང་སྨྲ་བ་མི་བྱའོ། །ཞེས་དཔྱོད་ལྡན་བློ་གསལ་དག་ལ་སྙིང་བརྩེ་བས་བག་ཡོད་ཀྱི་བསླབ་བྱ་ལ་ནན་ཏན་དུ་གདམས་སོ། །དེ་ཡང་རབ་དབྱེ་ལས། འདི་ནི་ཀུན་ལ་བཤད་རུང་བའི། །འཁྲུལ་པ་རགས་རིམ་ཅི་རིགས་པ། །འཕེལ་ན་བསྟན་ལ་གནོད་མཐོང་ནས། །ཆེ་ལོང་ཙམ་ཞིག་བཤད་པ་ཡིན། །ཞེས་གསུངས་པ་ལྟར། འཆད་ཉན་དང༌། དགག་སྒྲུབ་དང༌། རྩོམ་པའི་གནས་སྐབས་ཕལ་ཆེར་དུ། ཐུན་མོང་མ་ཡིན་པའི་གསང་སྔགས་ཀྱི་ཆོས་སྐད་དག་བག་མེད་པར་འདོན་པར་མི་བྱ་སྟེ། བདེ་མཆོག་རྩ་རྒྱུད་ལས། སྔགས་རྣམས་བག་མེད་པར་འདོན་ན། །དེ་ལ་ང་ནི་མི་ལྟ་དེ། །མཁའ་འགྲོ་

༼༩༡༽ སྟོང་ཕྲག་དུ་མ་ཡིས། །ངན་པའི་བདག་ཉིད་ཅན་དེ་ཟོ། །ཞེས་གསུངས་པའི་ཕྱིར། དེ་བཞིན་དུ་རྒྱུད་སྡེ་གཞན་ཀུན་ལས་ཀྱང་གསང་བའི་ཚོགས་སུ་སྒྲོགས་པ་ལ་དགག་བྱ་ཉེས་དམིགས་འབའ་ཞིག་གསུངས་པའི་ཕྱིར། ཕྱིས་ཀྱི་བླ་མ་མང་པོས་རབ་དབྱེའི་སྤྱི་དོན་རྩོམ་པ་ན། རྒྱུད་སྡེའི་ངེས་གསང་རང་གི་གང་ཤེས་ཀུན་ཡིག་ལམ་དུ་བཀོད་པ་ནི། དངོས་དང་བརྒྱུད་ནས་ཉེས་པ་ཆེན་པོར་འགྱུར་བས། ཀུན་ཀྱང་བག་ཡོད་པར་བྱོས་ཤིག བདེ་མཆོག་ཏུ་ཡུལ་ཉི་ཤུ་རྩ་བཞི་གསུངས་པ་ནི། ཕ་རོལ་ཏུ་ཕྱིན་པ་དང་སྒོ་བསྟུན་ནས། བྱང་སེམས་ཀྱི་ས་བཅུའི་དབང་དུ་མཛད་པ་ཡིན་ཅིང༌། ས་བཅུ་བགྲོད་བྱེད་ཀྱི་ཡུལ་ཆེན་ལ། ཉི་ཤུ་རྩ་བཞི་འབྱུང་བ་བརྩིས་པས་གསལ་ལོ། །བདེ་མཆོག་ལས་འཐུང་གཅོད་དང་ཉེ་བའི་འཐུང་གཅོད་ཀྱི་ས་མི་བཞེད་པ་མ་ཡིན་ཏེ། རྒྱུད་རྒྱས་པ་ལས། འཐུང་གཅོད་དཔེ་མེད་ཡེ་ཤེས་ཏེ། །ཉེ་བའི་འཐུང་གཅོད་ཡེ་ཤེས་ཆེ། །ཞེས་གསུངས་པའི་ཕྱིར། འདིར་ཁ་ཅིག ས་དང་པོ་གནས་ཀྱི་ས་ཡིན་ན། ས་དང་པོ་རབ་ཏུ་དགའ་བ་ཡིན་པས་ཁྱབ། ཉེ་གནས་ཀྱི་ས་ཡིན་ན། ས་གཉིས་པ་དྲི་མ་མེད་པའི་ས་ཡིན་པས་ཁྱབ། ཅེས་དང༌། ཡང་ཁ་ཅིག ཙྪནྡོ་ཉེ་བའི་ཙྪནྡོ་དང༌། །ཞེས་པའི་དངོས་བསྟན་གྱི་ཙྪནྡོའི་ས་ཡིན་ན། ས་དྲུག་པ་ཡིན་པས་ཁྱབ། དེའི་དངོས་བསྟན་གྱི་ཉེ་བའི་ཙྪནྡོའི་ས་ཡིན་ན། ས་ལྔ་པ་ཡིན་པས་ཁྱབ་སྟེ། སཾ་བུ་ཊ་ལས། གནས་ནི་རབ་ཏུ་དགའ་བའི་ས། །དེ་བཞིན་ཉེ་གནས་དྲི་མ་མེད། །ཅེས་དང༌། ཙྪནྡོ་མངོན་དུ་གྱུར་བ་སྟེ། ། ༼༩༢༽ ཉེ་བའི་ཙྪནྡོ་སྦྱངས་དཀའ་བ། །ཞེས་གསུངས་པའི་ཕྱིར། ཞེས་ཟེར་བ་མི་འཐད་དེ། དང་པོ་ལ་སྔགས་སྡོམ་བླ་མེད་ཀྱི་ས་དང་པོའི་ཡེ་ཤེས་ཆོས་ཅན། དེར་ཐལ། དེའི་ཕྱིར། བླ་མེད་ཀྱི་ས་དང་པོ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཕར་ཕྱིན་ཐེག་པ་ནས་བཤད་པའི་ས་དང་པོ་ཡིན་པར་ཐལ། འདོད་པའི་ཕྱིར། ཁྱབ་སྟེ། ས་དང་པོ་རབ་ཏུ་དགའ་བའི་རྣམ་གཞག་ནི། ཕ་རོལ་ཏུ་ཕྱིན་པའི་ལུགས་ཡིན་པའི་ཕྱིར།

གོང་དུ་འདོད་ན། དེ་མ་ཡིན་པར་ཐལ། བླ་མེད་ཐུན་མོང་མ་ཡིན་པའི་ས་དང་པོ་ཡིན་པའི་ཕྱིར་ཏེ། གནས་སོགས་བཅུ་གཉིས་ཀྱི་ནང་ཚན་དུ་གྱུར་པའི་ས་དང་པོ་ཡིན་པའི་ཕྱིར་ཏེ། བླ་མེད་ཀྱི་ས་དང་པོ་ཡིན་པའི་ཕྱིར། གཉིས་པ་ལ། གསང་སྔགས་བླ་མེད་ཀྱི་ས་གཉིས་པའི་ཡེ་ཤེས་ཆོས་ཅན། དེར་ཐལ། དེའི་ཕྱིར། རྟགས་རིགས་འགྲེ། གསུམ་པ་ལ། བླ་མེད་ཀྱི་ས་ལྔ་པའི་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། གནས་སོགས་བཅུ་གཉིས་ཀྱི་ནང་ཚན་དུ་གྱུར་པའི་ས་ལྔ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཉེ་བའི་ཙྪནྡོའི་ས་ཡིན་པར་ཐལ། འདོད་པ་གང་ཞིག བླ་མེད་ཀྱི་ས་ཡིན་པའི་ཕྱིར། འདོད་ན། དེ་མ་ཡིན་པར་ཐལ། ཙྪནྡོའི་ས་ཡིན་པའི་ཕྱིར་ཏེ། བླ་མེད་ཀྱི་ས་ལྔ་པ་ཡིན་པའི་ཕྱིར། དམ་བཅའ་བཞི་པ་ལ། བླ་མེད་ཀྱི་ས་དྲུག་པའི་ཡེ་ཤེས་ཆོས་ཅན། དེར་ཐལ། དེའི་ཕྱིར། རིགས་ཅིག་པར་ལོ། །ལུང་གི་དོན་ནི། ཕ་རོལ་ཏུ་ཕྱིན་པའི་ས་དང་པོ་དང༌། རྡོ་རྗེ་ཐེག་པའི་ས་དང་པོ་གཉིས། གནས་ཀྱི་ས་དང༌། ༼༩༣༽ རབ་ཏུ་དགའ་བའི་ས་གཉིས་ཀ་ཡིན། ཞེས་པའི་དོན་ཡིན་ལ། འོ་ན་ཅི་ཞིག་ཡིན་ཞེ་ན། རྡོ་རྗེ་ཐེག་པ་ས་དང་པོ་ལ་གནས་ཀྱི་མིང་བཏགས་པའི་ས་དེ། ཕ་རོལ་ཏུ་ཕྱིན་པ་བ་དག་གི་ངོར། ཕར་ཕྱིན་ལུགས་ཀྱི་ས་དང་པོ་རབ་ཏུ་དགའ་བ་དང་ཁྱད་པར་མེད་པར་ལྟར་སྣང་བའི་སར་བསྟན་པའི་ཕ་རོལ་ཏུ་ཕྱིན་པ་བ་དག་ཀྱང་རྡོ་རྗེ་ཐེག་པ་ལ་ཁ་དྲངས་ནུས་པ་དང༌། ཕ་རོལ་ཏུ་ཕྱིན་པ་ལ་བརྟེན་ནས་ས་བཅུ་པ་ཚུན་བགྲོད་ཀྱང༌། མཐར་འཚང་རྒྱ་བ་ལ་བླ་མེད་ཀྱི་ལམ་དུ་འཇུག་དགོས་པར་བསྟན་པས་ན། སྔར་ཕ་རོལ་ཏུ་ཕྱིན་པའི་ལམ་བགྲོད་པ་དེ་དོན་མེད་པར་གྱུར་ཏོ་སྙམ་པའི་འགྱོད་པ་སྐྱེས་པ་རྣམས་ཀྱང་བཟློག་པར་འགྱུར་བའི་དགོས་པ་ཁྱད་པར་ཅན་ལ་དགོངས་ནས། གནས་ནི་རབ་ཏུ་དགའ་བའི་ས། །ཞེས་སོགས་གསུངས་པ་སྟེ། ཁ་སྐོང་ལས། གསང་བ་ཆེན་པོའི་རྒྱུད་སྡེ་ལས། །ཕ་རོལ་ཕྱིན་དང་སྒོ་བསྟུན་པའི། །རྣམ་གཞག་གསུངས་པའང་དེ་ཉིད་ལ། །མངོན་ཞེན་ཆེ་རྣམས་དྲང་ཕྱིར་གསུངས། །དཔལ་ལྡན་ཟླ་བ་གྲགས་པ་ཡིས། །མདོ་སོགས་ལ་ནི་རབ་ཞུགས་པའི། །འགྱོད་པ་བཟློག་པར་བྱེད་པ་དང༌། །ཞེས་གསུངས་པ་ཡང་འདི་ལ་དགོངས་ཞེས་གསུངས་པའི་ཕྱིར།

དེ་བཞིན་དུ་ཙྪནྡོ་ལ་མངོན་དུ་གྱུར་པ་དང༌། ཉེ་བའི་ཙྪནྡོ་ལ་སྦྱངས་དཀའ་བ་གསུངས་པ་ནི། བླ་མ་ལ་མ་ལྟོས་པར་རང་དགར་འདུག་པ་དགག་པའི་ཆེད་དུ། གོ་རིམ་འཁྲུགས་པའི་ཚུལ་དུ་གསུངས་པ་ཡིན་ཏེ། འདི་འདྲའི་རིགས་ཅན་མཐའ་ཡས་སོ། །ཡུལ་ཆེན་སོ་བདུན་གྱི་ངོས་འཛིན་པ། པཎ་ཆེན་རིན་ ༼༩༤༽ པོ་ཆེས། ཕྱི་རོལ་ཡུལ་ཆེན་སོ་བདུན་པོ། །ཞེས་བྱ་རྒྱུད་གཞུང་གང་ནས་བཤད། །ཅེས་པའི་དྲི་བ་མཛད་ནས། རང་གི་ལན་འདེབས་པ་ན། བརྟག་གཉིས་སུ། མདོར་བསྟན་དུ་གནས་སོགས་བཅུ་གཉིས་སུ་དབྱེ་ནས། རྒྱས་བཤད་དུ་འདུ་བ་དང་ཉེ་བའི་འདུ་བ་གཉིས་ལ་དབྱེ་བ་མ་བྱུང་བས། གནས་ནི་ཛཱ་ལན་དྷ་རར་བཤད། །ཅེས་སོགས་རྒྱས་བཤད་ཀྱི་དངོས་བསྟན་སོ་གཉིས་པོ་དེའི་སྟེང་དུ་འདུ་བ་དང་ཉེ་བའི་འདུ་བ་གཉིས་ལ་གཉིས་སུ་དབྱེ་བའི་བཞི་པོ་དེ་བསྣན་པས་སློབ་པའི་གནས་སོ་དྲུག་དང༌། མི་སློབ་པའི་གནས་རྡོ་རྗེ་གདན་ནམ། འོག་མིན་གྱི་གནས་བསྣན་པས་སོ་བདུན་དུ་བཞེད་པ་ཡིན་ཏེ། གསེར་ཐུར་སྐབས་གསུམ་པའི་ཤོག་བུ་ཞེ་བདུན་པའི་ངོན་ལོགས་ལས། དེས་ན་རང་གི་ལུགས་ནི་དབྱེ་གཞི་འདུ་བ་དང༌། ཉེ་བའི་འདུ་བ་གཉིས་ལ་དབྱེ་བའི་ཡ་གྱལ་གཉིས་གཉིས་ཡོད་པས་བཞི་དང༌། མི་སློབ་པའི་ཕྱི་རོལ་གྱི་གནས་རྡོ་རྗེ་གདན་ནམ། འོག་མིན་གྱི་གནས་དང་སོ་བདུན་ནོ། །ཞེས་སོགས་ཡིག་འཕྲེང་བཞི་དང༌། ཞེ་དགུའི་ངོན་ལོགས་ལས། དེ་དག་འདི་སྐད་ཅེས། །དགེས་པ་རྡོ་རྗེར་ཡུལ་རྣམས་ཀྱི། །དབྱེ་བ་འཆང་བའི་མདོར་བསྟན་དུ། །འདུ་བ་གཉིས་པོ་བཤད་གྱུར་ཀྱང༌། །རྒྱས་བཤད་སྐབས་སུ་མ་བྱུང་བས། །འདུ་བ་གཉིས་པོའི་དབྱེ་བ་བཞི། །བསྣན་ནས་སློབ་པའི་གནས་སོ་དྲུག །མི་སློབ་གནས་དང་སོ་བདུན་ནོ། །ཞེས་བྲིས་པ་སྣང་ངོ༌། །དེ་དག་ནི་ལེགས་བཤད་དུ་འོས་པ་མིན་ཏེ། རྒྱས་བཤད་དུ་འདུ་བ་དང་ཉེ་བའི་འདུ་བ་གཉིས་ལ་དབྱེ་བ་མ་བྱུང་གསུངས་པ་ ༼༩༥༽ འདི་འདྲ། ཀྱཻ་རྡོར་རྒྱུད་གསུམ་ལ་གསན་སྦྱོང་ཡེ་མ་གནང་བ་ལྟ་བུའི་ཧབ་འགྲོས་ཡིན་པའི་ཕྱིར།

འདི་ལ་སྔོན་ཆད་ཀྱང་འཆད་ཚུལ་ཅི་རིགས་འབྱུང་བར་སྣང་སྟེ། རྗེ་བཙུན་རྩེ་མོའི་རྣམ་བཤད་ཉི་འོད་ལས། གལ་ཏེ་མདོར་བསྟན་གྱི་སྐབས་སུ་འདུ་བ་དང༌། ཉེ་བའི་འདུ་བ་གསུངས་པས། རྒྱས་བཤད་ཀྱི་སྐབས་སུ་ཅིའི་ཕྱིར་མ་བརྗོད་ཅེ་ན། ཁ་ཅིག་ན་རེ། དེ་གཉིས་སྤྱི་འགྲོ་ཡིན་ནོ། །ཟེར་བ་དེ་ཡང་དག་པ་མ་ཡིན་ཏེ། བཤད་པའི་རྒྱུད་ལས་རབ་ཏུ་རྒྱས་པར་གསུངས་པས་ན། དེ་ཉིད་ལས་བཙལ་བར་བྱས་སོ། །ཞེས་གསུངས་པའི་ཕྱིར། རང་ལུགས་བཤད་རྒྱུད་ལས་བཙལ་ཚུལ་ནི། བརྟག་གཉིས་ཀྱི་དངོས་བསྟན་གྱི་ཡུལ་ཆེན་གྱི་རྣམ་གཞག་འདི་གོ་རིམ་དཀྲུག་པ་དང་གྲངས་མང་ཉུང་ཡང་མཐོང་ནས། འགའ་ཞིག་ལ་དབྱེ་བ་བཞི་ཡོད་པ་ལ། དངོས་སུ་གཉིས་དང་གསུམ་ལས་མེད་པ་དང༌། ཡང་འགའ་ཞིག་ལ་དབྱེ་བ་གཉིས་ལས་མེད་ཀྱང༌། དངོས་སུ་གསུམ་གསུངས་པ་རྣམས་སྒྲ་ཇི་བཞིན་དུ་ཁས་ལེན་མི་བདེ་བས་བླ་མའི་མན་ངག་གིས་བཤད་པ་བསྲེས་ནས། རྩ་རྒྱུད་ཀྱི་དགོངས་པ་བཤད་རྒྱུད་ཀྱི་ཁ་སྐོང་སྟེ་བཤད་ན། ས་དང་པོ་གཉིས་དང༌། ས་བཅུ་གཅིག་པ་དང༌། ས་བཅུ་གཉིས་པ་སྟེ། བཞི་ལ་བགྲོད་བྱེད་ཀྱི་ཡུལ་ཆེན་བཞི་བཞིར་དབྱེ་ཞིང༌། བར་གྱི་ས་བརྒྱད་བགྲོད་བྱེད་ལ་ཡུལ་ཆེན་གཉིས་གཉིས་སུ་དབྱེ་བས། སློབ་པའི་ས་བགྲོད་བྱེད་ལ་ཡུལ་ཆེན་སུམ་ཅུ་རྩ་གཉིས་འབྱུང་ཞིང༌། དེའི་ཚེ་འདུ་བ་དང་ཉེ་བའི་འདུ་བ་གཉིས་ལ་ཡང་རྒྱས་བཤད་དུ་དབྱེ་བ་གཉིས་གཉིས་འབྱུང་བ་ ༼༩༦༽ རྟོགས་ནུས་ཤིང༌། སུམ་ཅུ་རྩ་གཉིས་པོ་དེའི་སྟེང་དུ། ས་བཅུ་གསུམ་པ་བགྲོད་བྱེད་ཀྱི་ཡུལ་ཆེན་སྒྲུབ་པ་པོ་དེ་ཉིད་གང་དུ་འཚང་རྒྱ་བའི་གནས་དེའི་ཕྱོགས་བཞི་དབུས་དང་ལྔ་བསྣན་པས་ཡུལ་ཆེན་སུམ་ཅུ་སོ་བདུན་ལེགས་པར་གྲུབ་བོ། །དེ་སྐད་དུ་མངོན་རྟོགས་ལྗོན་ཤིང་ལས། བཤད་པའི་རྒྱུད་ཀྱི་རྗེས་སུ་འབྲང་ན། ཐོག་མར་ས་གཉིས་དང༌། མཐར་ས་གཉིས་ནི་ཡུལ་བཞི་བཞི་ཡིས། ས་རེ་རེའི་རྟོགས་པ་སྐྱེ་ལ། བར་གྱི་ས་བརྒྱད་ལ་ནི། ས་རེ་རེ་ལ་ཡུལ་གཉིས་གཉིས་ཀྱི་རླུང་སེམས་སོགས་ཐིམ་པ་ལས་སྐྱེ་བ་བརྟག་པ་དྲུག་པ་ལས་གསལ་ལོ། །ཞེས་དང༌།

དོན་དམ་པའི་གནས་ནི་རྡོ་རྗེ་ཐེག་པ་ལས་སྒྲུབ་པ་པོ་གང་ལ་གནས་པ་དེ་ཉིད་རྡོ་རྗེ་གདན་ཡིན་ཏེ། ཞེས་དང༌། དེ་དག་གི་དོན་ཁ་སྐོང་ལས། ཕྱི་རོལ་ཡུལ་ཆེན་སུམ་ཅུ་བདུན། །དབང་དུ་འདུས་པས་ལུས་ཀྱི་ནི། །རྩ་ཁམས་སུམ་ཅུ་སོ་བདུན་གྱི། །རླུང་སེམས་དབུ་མར་འདུས་པ་ལས། །ས་རྣམས་འགྲུབ་པའི་རྣམ་གཞག་ནི། །རྣལ་འབྱོར་ཆེན་པོའི་རྒྱུད་སྡེ་ལས། །གསུངས་པས། ཞེས་དང༌། ཕྱི་རུ་ཡུལ་ཆེན་ལྷག་མ་ལྔ། །འདུས་པས་བཅུ་གསུམ་ས་བསྐྱེད་པར། །ཞེས་གསུངས་སོ། །དེས་ན་བརྟག་གཉིས་ཀྱི་ཡུལ་ཆེན་གྱི་རྣམ་གཞག་ནི། སཾ་བུ་ཊའི་བརྟགས་ལྔ་པའི་རབ་དབྱེ་དང་པོ་དང༌། བརྟག་པ་དྲུག་པ་དང་སྦྱར་ནས། འཆད་པ་བླ་མའི་མན་ངག་ཡིན་ཅིང༌། ཇི་ལྟར་སྦྱར་བའི་ཚུལ་དངོས་ནི། རྗེ་བཙུན་གྱིས་མཛད་པའི་བདག་མེད་མའི་བསྟོད་པ་དང༌། དེའི་འགྲེལ་པ་བདག་ཉིད་ཆེན་པོས་མཛད་པ་གཉིས་ལ་ལེགས་པར་སྦྱང་དགོས་སོ། ། ༼༩༧༽ དེ་སྐད་དུ། དག་ལྡན་ལས། དེ་དག་ཀྱང་རྒྱུད་ཀྱི་མངོན་པར་རྟོགས་པ་དང༌། བདག་མེད་མའི་བསྟོད་པར་ཞིབ་ཏུ་བརྗོད་ཟིན་ཏོ། །ཞེས་གསུངས་སོ། །ཡུལ་ཆེན་གྱི་ངོས་འཛིན་འཕགས་མཆན་གྱི་ལུགས་འདི། བདག་མེད་བསྟོད་པ་དང་མི་མཐུན་ཡང༌། རྩ་རྒྱུད་ཀྱི་དགོངས་པ་ཕྱག་ཆེན་ཐིག་ལེ་དང་སྦྱར་ཏེ་བཤད་པའི་ལུགས་ཡིན་པས། ཚད་ལྡན་གྱི་སྲོལ་ཞིག་ཡིན་ལ། དེ་ཡང་དག་ལྡན་གྱི་འབྲུ་གནོན་གྱི་སྐབས་དང་མཐུན་ཏེ། དག་ལྡན་ཉིད་ལས། ཕྱག་རྒྱ་ཆེན་པོ་ཐིག་ལེའི་དགོངས་པས། ཡུལ་ཉི་ཤུ་རྩ་བརྒྱད་དེ། དེ་ཡང་ཨོ་རྒྱན་སྤྱི་བོ། ཛཱ་ལནྡྷར་སྤྱི་གཙུག ཞེས་གསུངས་སོ། །དེས་ན་དག་ལྡན་ལས། དེ་གསལ་བར་བྱ་བ་ནི་བཤད་པའི་རྒྱུད་གཉིས་ཀྱི་དགོངས་པ་ཁ་བསྐངས་ཏེ་འཁྲུགས་བསྡེབས་ལ་རིམ་པ་བཞིན་དུ་བསྟན་ཏོ། །ཞེས་གསུངས་པའི་བཤད་རྒྱུད་གཉིས་ནི། སཾ་བུ་ཊ་དང༌། ཕྱག་ཆེན་ཐིག་ལེ་ཡིན་ཞིང༌། སཾ་བུ་ཊའི་རྩ་རྒྱུད་ཀྱི་དགོངས་པ་ཁ་བསྐངས་པའི་ཡུལ་ཆེན་གྱི་རྣམ་གཞག་ནི། མངོན་རྟོགས་ལྗོན་ཤིང་གི་སྐབས་ན་གསལ་བ་རྣམས་དང༌།

བདག་མེད་མའི་བསྟོད་པ་དང༌། ལྷའི་རིམ་པ་ལྟར་བསྟོད་པའི་སྐབས་རྣམས་ཡིན་ཞིང༌། ཡང་ཕྱག་ཆེན་ཐིག་ལེ་ལས་རྩ་རྒྱུད་ཀྱི་དགོངས་པ་ཁ་བསྐངས་པའི་ཡུལ་ཆེན་གྱི་རྣམ་གཞག་ནི། དག་ལྡན་ཉིད་ལས་འབྲུ་གནོན་གྱི་སྐབས་རྣམས་དང༌། བརྟག་གཉིས་འཕགས་མཆན་ལས་གསུངས་པ་རྣམས་ཡིན་པས། གཅིག་མཐོང་བ་རྒྱུ་མཚན་དུ་བྱས་ནས། ཅིག་ཤོས་ལ་སྐུར་པ་བཏབ་པ་ཡང་ ༼༩༨༽ མི་བྱ་ཞིང༌། འདུ་བ་དང་ཉེ་བའི་འདུ་བ་གཉིས་ལ་དབྱེ་བ་མ་བྱུང་སྙམ་པའི་ལོག་རྟོག་ཀྱང་མི་དགོས་སོ། །ཡང་པཎ་ཆེན་གྱི་བཞེད་པ་ལུགས་གཅིག་ལ། བརྟག་གཉིས་དངོས་བསྟན་གྱི་ཡུལ་ཆེན་སོ་གཉིས་ཀྱི་སྟེང་དུ། བརྟག་གཉིས་དངོས་སུ་མ་གསུངས་ལ་བདེ་མཆོག་ནས་གསུངས་པའི་ཡུལ་ལྔ་བསྣན་ནས་སློབ་པའི་གནས་རྐྱང་པ་ལ་སོ་བདུན། ཞེས་བཤད་པ་ལ་ཡང་སྙིང་པོ་མི་སྣང་སྟེ། ཁུངས་དང་མ་འབྲེལ་བའི་ཕྱིར། མདོར་ན་འཁྲུལ་པའི་དྲི་མ་ཐམས་ཅད་སྤངས་པ། ས་སྐྱའི་རྗེ་བཙུན་གོང་མའི་གསུང་རབ་རིན་པོ་ཆེ་རྣམས་ལ་རྣམ་དཔྱོད་ཀྱིས་གཟིགས་པའི་འཇུག་པ་གལ་ཆེ་སྟེ། དེར་གཟིགས་པའི་སྤྱན་ཡངས་པར་ལྷུང་ན། སྔར་གྱི་ལོག་རྟོག་དེ་རྣམས་འབྱུང་དོན་མེད་པའི་ཕྱིར། འདིར་དོགས་པ་འདི་འབྱུང་སྟེ། གནས་ཀྱི་དབྱེ་བར་གྱུར་པའི་ཡུལ་ཆེན་བཞི་པོ་དེ་ཆོས་ཅན། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། ཞེས་དངོས་བསྟན་གྱི་གནས་ཡིན་པར་ཐལ། གནས་ནི་ཛཱ་ལནྡྷ་རར་བཤད། །ཅེས་པའི་ཚིག་ཟུར་གྱི་གནས་ནི་ཞེས་པའི་དངོས་བསྟན་གྱི་གནས་ཡིན་ཏེ། གནས་ཀྱི་ཡུལ་ཆེན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། གནས་དང་ཉེ་བའི་གནས་དང་ནི། །ཞེས་པའི་དངོས་བསྟན་གྱི་གནས་ཡིན་པར་ཐལ། འདོད་པའི་ཕྱིར། ཁྱབ་སྟེ། གནས་དང་ཉེ་བའི་གནས་དང་ནི། །ཞེས་སོགས་ལ་འཕྲོས་ནས། གནས་ལ་སོགས་པ་གང་ལགས། །ཞེས་པའི་གཞུང་འདི་བྱུང་བའི་ཕྱིར། གོང་དུ་འདོད་ན། དེ་ཆོས་ཅན། འདི་རྣམས་ས་ནི་ ༼༩༩༽ བཅུ་གཉིས་སྟེ། །ཞེས་པའི་དངོས་བསྟན་གྱི་ས་དང་པོ་ཡིན་པར་ཐལ།

གནས་དང་ཞེས་པའི་དངོས་བསྟན་གྱི་གནས་ཡིན་པའི་ཕྱིར། ཞེ་ན་ལན་ཇི་ལྟར་བྱ། རང་གི་གོ་ཚོད་ནི། གོང་གི་འདོད་ལན་ལ་འཕངས་པའི་ཐལ་བ་དེར་ཁྱབ་པ་མེད་མཚམས་རིགས་སམ་སྙམ་སྟེ། གནས་དང་ཉེ་བའི་གནས་དང་ནི། །ཞེས་སོགས་ཀྱི་དངོས་བསྟན་གྱི་གནས་དང་ཉེ་གནས་ལ་སོགས་པ་ཡིན་པ་ལས་འོས་མེད་པའི་ཕྱིར་དང༌། མདོར་བསྟན་དུ་གནས་དང་ཉེ་གནས་ཀྱི་ས་སོགས་བཅུ་གཉིས་བསྟན་པ་ལ་འཕྲོས་ནས་སླར་བཅོམ་ལྡན་འདས་ལ་གནས་སོགས་ཀྱི་ས་དེ་དང༌། དེ་བགྲོད་བྱེད་དམ། ཐོབ་བྱེད་ཀྱི་ཡུལ་ཆེན་གང་ལགས། ཞེས་པའི་ཞུ་བ་སྟོན་པར་བྱེད་པ་ལ། བཅོམ་ལྡན་འདས་གནས་ལ་སོགས་པ་གང་ལགས། ཞེས་པ་འདི་བྱུང་བའི་ཕྱིར། དེ་ལྟར་བྱས་ན་གནས་དང་ཉེ་གནས་ཀྱི་ས་སོགས་རྒྱུའི་སྒོ་ནས་མིང་བཏགས་ལ། ཕར་ཕྱིན་ཐེག་པ་ནས་བཤད་པའི་རབ་ཏུ་དགའ་བ་དང༌། དྲི་མ་མེད་པ་སོགས་འབྲས་བུའི་སྒོ་ནས་མིང་བཏགས་པར་གསུངས་པ་དང་ཡང་ལེགས་པར་སྦྱོར་བ་ཡིན་ནོ། །འོ་ན་ཕར་ཕྱིན་རང་རྐང་ལ་བརྟེན་ནས་ས་དང་པོ་མན་ཆད་བགྲོད་པ་དང༌། ས་དྲུག་པ་མན་ཆད་བགྲོད་པ་དང༌། ས་བཅུ་པ་ཚུན་བགྲོད་པ་ན་སླར་བླ་མེད་ཀྱི་ལམ་དུ་འཇུག་པ་ན། ཕར་ཕྱིན་རང་རྐང་ལ་བརྟེན་ནས་ས་དེ་དང༌། དེ་བགྲོད་ཟིན་པ་རྣམས་དེས་གོ་ཆོད་དམ། བླ་མེད་རང་རྐང་གི་ས་དང་པོ་སོགས་སླར་ཡང་བགྲོད་དགོས་པ་ཡིན་ནམ་ཞེ་ན། འདིར་རང་ཕྱོགས་པའི་བླ་མ་ཁ་ཅིག ཕར་ཕྱིན་རང་རྐང་ལ་བརྟེན་ནས་ས་བཅུ་པ་ཚུན་བགྲོད་ཟིན་པ་དེ། བླ་མེད་ལམ་ ༼༡༠༠༽ དུ་འཇུག་པ་ན་བླ་མེད་ཀྱི་ཚོགས་ལམ་དང༌། སྦྱོར་ལམ་གཉིས་སུ་རིམ་པ་ཅན་དུ་ངེས་པར་འཇུག་དགོས། ཚོགས་སྦྱོར་རྫོགས་མཚམས་ནས། ས་དང་པོ་སོགས་སྔར་བགྲོད་དེས་གོ་ཆོད་པས་བླ་མེད་ཀྱི་ས་བཅུ་གཅིག་པར་ཞུགས་ཏེ། ས་ལྷག་མ་གསུམ་བགྲོད་པར་བྱེད། དེ་ལྟར་ན་ཕ་རོལ་ཏུ་ཕྱིན་པའི་སྐབས་སུ་འཕགས་པ་ཕུང་གསུམ་པ་འདོད་པ་དང་འདྲ་བར། འདིར་ཡང་ཕར་ཕྱིན་རང་རྐང་ལ་བརྟེན་ནས་ས་བཅུ་པ་བགྲོད་ཟིན་པའི་བླ་མེད་ཚོགས་ལམ་པ་དང་སྦྱོར་ལམ་པ་དེ་ཕ་རོལ་ཏུ་ཕྱིན་པའི་འཕགས་པ་དང་སྔགས་ཀྱི་འཕགས་པ་གང་རུང་མ་ཡིན་ཡང༌།

ཐེག་ཆེན་འཕགས་པ་ཡིན་ནོ། །ཞེས་ཟེར་བར་བྱེད་དོ། །དེ་དག་ནི་མི་འཐད་དེ། ཕར་ཕྱིན་རང་རྐང་ལ་བརྟེན་ནས་ཐོབ་ཟིན་པ་དེ། བླ་མེད་ལམ་དུ་ཞུགས་པ་ན། བླ་མེད་ཀྱི་མཐོང་བསྒོམ་གཉིས་སུ་ཡང་རིམ་ཅན་དུ་ངེས་པར་འཇུག་དགོས་པར་ཐལ། དེ་བླ་མེད་ལམ་དུ་ཞུགས་པ་ན། བླ་མེད་ཀྱི་ཚོགས་སྦྱོར་གཉིས་སུ་ངེས་པར་རིམ་ཅན་དུ་འཇུག་དགོས་པའི་ཕྱིར། ཁྱབ་སྟེ། དེ་གཉིས་ལ་མི་འདྲ་བའི་ཁྱད་པར་ཏིལ་འབྲུ་ཙམ་ཡང་མེད་པའི་ཕྱིར། གལ་ཏེ་བླ་མེད་ཀྱི་སོ་སྐྱེ་སྔོན་དུ་མ་སོང་བའི་བླ་མེད་ཀྱི་འཕགས་པ་མི་སྲིད་པའི་རྒྱུ་མཚན་གྱིས་ཡིན་ནོ། །ཞེ་ན། དེ་མི་སྲིད་པ་ཡང་མི་འགྲུབ་ཅིང༌། མཚུངས་པ་གཞན་ཡང་འགྱུར་སྟེ། འོ་ན་བླ་མེད་མཐོང་ལམ་པ་སྔོན་དུ་མ་སོང་བའི་བླ་མེད་བསྒོམ་ལམ་པ་མི་སྲིད་པར་ཐལ། བླ་མེད་སྦྱོར་ལམ་པ་སྔོན་དུ་མ་སོང་བའི་བླ་མེད་མཐོང་ལམ་པ་མི་སྲིད་པའི་ཕྱིར་ཏེ། མཚུངས་སོ། །མ་གྲུབ་ན། དེ་མི་སྲིད་པར་ཐལ། བླ་མེད་སྦྱོར་ལམ་པ་སྔོན་དུ་མ་སོང་བར་བླ་མེད་འཕགས་པ་མི་སྲིད་པའི་ཕྱིར། 

༼༡༠༡༽ ཡང་ཕར་ཕྱིན་རང་རྐང་ལ་བརྟེན་ནས་ཚོགས་སྦྱོར་བགྲོད་ཟིན་པ་དེས་གོ་ཆོད་ལ། ས་དང་པོ་སོགས་བགྲོད་ཟིན་པ་དེས་དེ་གོ་ཆོད་པའི་ཁྱད་པར་མི་འཐད་པར་ཐལ། ཕར་ཕྱིན་རང་རྐང་ལ་བརྟེན་ནས་ཚོགས་སྦྱོར་བགྲོད་ཟིན་པ་དེ། སླར་བླ་མེད་ལམ་དུ་འཇུག་པ་ན། དེ་མ་ཐག་བླ་མེད་ཀྱི་ས་དང་པོ་ནས་ཞུགས་ཆོག་པ་ཡིན་པའི་ཕྱིར་ཏེ། ས་ཆེན་གྱི་ལམ་འཇུག་ལྡོག་གི་ཡིག་ཆུང་ལས། ཁ་ཅིག་ནི་འཇིག་རྟེན་པའི་ལམ་མན་ཆད་དུ་ཕ་རོལ་ཏུ་ཕྱིན་པའི་ཐེག་པའི་ལམ་བགྲོད་ནས། དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ། ས་དང་པོ་ཡན་ཆད་རྡོ་རྗེ་ཐེག་པའི་ལམ་བགྲོད་པ་ཡང་ཡོད། ཅེས་གསུངས་པ་འཐད་པའི་ཕྱིར། གཞན་དུ་ན་ས་དང་པོ་ཡན་ཆད་ཅེས་པའི་ཚིག་ལ་ནུས་པ་མེད་པར་འགྱུར་ཏེ། བླ་མེད་ཀྱི་ས་དང་པོའི་སྔོན་དུ་བླ་མེད་ཀྱི་ཚོགས་སྦྱོར་གཉིས་ངེས་པར་བགྲོད་དགོས་པའི་ཕྱིར། རྟགས་ཁས། གཟུ་བོར་གནས་པའི་བློས་དཔྱོད་ཅིག དཔལ་ས་སྐྱ་པའི་རང་ལུགས་ནི། ཚོགས་སྦྱོར་གཉིས་ཕ་རོལ་ཏུ་ཕྱིན་པའི་ལམ་གྱིས་བགྲོད་ནས། དེ་མ་ཐག་བླ་མེད་ལམ་དུ་ཞུགས་པ་དང༌། བླ་མེད་ཀྱི་ས་དང་པོ་ཐོབ་པ་དུས་མཉམ་ནས། དེ་ཡན་ཆད་བླ་མེད་ཀྱི་ལམ་གྱིས་བགྲོད་འགྲོ་བ་དང༌། གང་ཟག་གི་རིགས་ཁ་ཅིག་ས་དང་པོ་མན་ཆད་ཕ་རོལ་ཏུ་ཕྱིན་པས་བགྲོད་ནས། ས་གཉིས་པ་ནས་རྡོ་རྗེ་ཐེག་པ་ལ་ཞུགས་ཏེ། དེ་ཡན་ཆད་སྔགས་ཀྱིས་བགྲོད་པ་དང༌། ས་དྲུག་པ་མན་ཆད་ཕ་རོལ་ཏུ་ཕྱིན་པས་བགྲོད་ནས། ས་བདུན་པ་ནས་སྔགས་ལ་ཞུགས་ཏེ། དེ་ཡན་ཆད་སྔགས་ཀྱིས་བགྲོད་པ་དང༌། ཁ་ཅིག་ས་བཅུ་པ་མན་ཆད་ཕ་རོལ་ཏུ་ཕྱིན་པས་བགྲོད་ནས། ས་བཅུ་གཅིག་པ་ནས་སྔགས་ལ་ཞུགས་ཏེ། གསང་སྔགས་འབད་རྩོལ་ཆུང་ངུས་བཅུ་ ༼༡༠༢༽ གསུམ་རྡོ་རྗེ་འཛིན་པའི་ས་ཐོབ་པར་འགྱུར་བ་རྣམས་སུ་ཡོད་ལ། ས་བཅུ་གཅིག་པ་ནས་བླ་མེད་ཀྱི་ལམ་ཁོ་ན་ལས། རྒྱུད་སྡེ་འོག་མ་དང་ཕ་རོལ་ཏུ་ཕྱིན་པའི་ལམ་ནི་མེད་དེ། ས་བཅུ་གཅིག་པ་ཡིན་ན། སྦས་པའི་ས་ཡིན་དགོས་པའི་ཕྱིར།

དེ་ཡང་ས་བཅུ་གཅིག་པ་ནི། དོན་སྦས་ལ་མིང་མ་སྦས་པ་དང༌། ས་བཅུ་གཉིས་པ་ནི་མིང་དོན་གཉིས་ཀ་སྦས་པའི་ས་དང༌། ས་བཅུ་གསུམ་པ་ནི་མིང་སྦས་ལ་དོན་མ་སྦས་པའི་ས་ཡིན་པས། སྦས་པ་ས་གསུམ་ཞེས་བྱ་ཞིང༌། སྦས་མ་སྦས་ན། ཕ་རོལ་ཏུ་ཕྱིན་པ་ལ་གྲགས་མ་གྲགས་ཡིན་ནོ། །དེ་སྐད་དུ་རྣམ་བཤད་གསུང་རབ་དགོངས་གསལ་ལས། ས་ལྷག་མ་གསུམ་ནི། རྡོ་རྗེ་ཐེག་པའི་ལམ་ཁོ་ནས་བགྲོད་པར་བྱ་བ་ཡིན་པ་ལས། ཕ་རོལ་ཏུ་ཕྱིན་པའི་ལམ་གྱིས་བགྲོད་མི་ནུས་སོ། །ཞེས་གསུངས་པའི་ཕྱིར། དེ་ལ་ཁ་ཅིག ཕར་ཕྱིན་རང་རྐང་ལ་བརྟེན་ནས་ས་བཅུ་གཅིག་པ་བགྲོད་པ་ཡོད་པར་ཐལ། དེ་ལ་བརྟེན་ནས་ས་བཅུ་གཅིག་པ་ཐོབ་པ་ཡོད་པའི་ཕྱིར་ཏེ། ས་བཅུ་གཅིག་པ་དེ་ཕ་རོལ་ཏུ་ཕྱིན་པའི་ལུགས་ཀྱི་ཐོབ་པ་མཐར་ཐུག་ཡིན་པའི་ཕྱིར་ཏེ། དེ་ཕ་རོལ་ཏུ་ཕྱིན་པའི་ལུགས་ཀྱི་སངས་རྒྱས་ཡིན་པའི་ཕྱིར་ཏེ། དེ་ཕ་རོལ་ཏུ་ཕྱིན་པའི་ལུགས་ཀྱི་སངས་རྒྱས་ཀྱི་མཚན་གཞི་དང༌། ས་བཅུ་གསུམ་པ་དེ་རྡོ་རྗེ་ཐེག་པའི་ལུགས་ཀྱི་སངས་རྒྱས་ཀྱི་མཚན་གཞི་ཡིན་པའི་ཁྱད་པར་འཐད་པའི་ཕྱིར། རྗེ་བཙུན་གོང་མའི་གསུངས་ལས། མདོ་སྔགས་གཉིས་རྫོགས་པའི་སངས་རྒྱས་ཀྱི་མཚན་ཉིད་ལ་མཐུན་ཀྱང༌། མཚན་གཞི་ལ་མི་མཐུན་ནོ་ཞེས་བཤད་པ་དེ་ལ་གོ་དོན་གཅིག་འཇོག་རིགས་པའི་ཕྱིར། ཞེ་ན་ལན་ཇི་ལྟར་བྱ། རང་ ༼༡༠༣༽ གི་གོ་ཚོད་ནི། རེ་ཞིག་གོང་གི་ཐལ་བ་གཉིས་པ་དེར་ཁྱབ་པ་མེད་མཚམས་བྱས་ན་ལེགས་སམ་སྙམ་སྟེ། ས་བཅུ་གཅིག་པ་དེ་ཕ་རོལ་ཏུ་ཕྱིན་པའི་ལུགས་ཀྱི་སངས་རྒྱས་ཡིན་པའི་གོ་དོན་དེ་ཕ་རོལ་ཏུ་ཕྱིན་པ་བས་སངས་རྒྱས་སུ་བཤད་ཅིང༌། ཕ་རོལ་ཏུ་ཕྱིན་པ་བས་སངས་རྒྱས་སུ་འདོད་པའི་རྒྱུ་མཚན་གྱིས་ཡིན་ལ། དེ་བཞིན་དུ་དེ་ཕ་རོལ་ཏུ་ཕྱིན་པའི་ལུགས་ཀྱི་ཐོབ་བྱ་མཐར་ཐུག་ཡིན་པའི་ཚུལ་ཡང་རིགས་འགྲེའོ། །གཞན་དུ་ན། དེའི་ལུགས་ཀྱི་ཐོབ་བྱ་མཐར་ཐུག་ཡིན་ན། དེ་དང་རང་རྐང་ལ་བརྟེན་ནས་ཐོབ་དགོས་ན། ཕར་ཕྱིན་ཐེག་པ་ནས་སྐུ་གསུམ་གྱི་རྣམ་གཞག་བཤད་པའི་རྫོགས་པའི་སངས་རྒྱས་དེ་ཆོས་ཅན།

ཕ་རོལ་ཏུ་ཕྱིན་པ་རང་རྐང་ལ་བརྟེན་ནས་ཐོབ་པར་ཐལ། ཕ་རོལ་ཏུ་ཕྱིན་པའི་ལུགས་ཀྱི་ཐོབ་བྱ་མཐར་ཐུག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དེའི་ལུགས་ཀྱི་རྫོགས་པའི་སངསརྒྱས་ཡིན་པའི་ཕྱིར་ཏེ། དེ་ནས་བཤད་པའི་རྫོགས་པའི་སངས་རྒྱས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཕར་ཕྱིན་ཁོ་ན་ལ་བརྟེན་ནས་ཐོབ་པར་ཐལ། འདོད་པའི་ཕྱིར། ཁྱབ་སྟེ། རང་རྐང་དང་ཁོ་ན་དོན་གཅིག་པའི་ཕྱིར། འདོད་ན། དེ་ཁོ་ན་ལ་བརྟེན་ནས་ཐོབ་པ་མ་ཡིན་པར་ཐལ། རྡོ་རྗེ་ཐེག་པའི་ལམ་ལ་བརྟེན་ནས་ཐོབ་པ་ཡིན་པའི་ཕྱིར་ཏེ། ས་བཅུ་གསུམ་པ་ཐོབ་པའི་སངས་རྒྱས་ཡིན་པའི་ཕྱིར། གཏན་ཚིགས་གྲུབ་སྟེ། གསུང་རབ་དགོངས་གསལ་ལས། འོ་ན་ཕར་ཕྱིན་ཐེག་པ་ནས། སྐུ་གསུམ་གྱི་རྣམ་གཞག་བཤད་པའི་རྫོགས་པའི་སངས་ ༼༡༠༤༽ རྒྱས་དེ་སློབ་ལམ་གྱི་གནས་སྐབས་ཡིན་ནམ། ས་བཅུ་གསུམ་པ་ཐོབ་ཟིན་པ་ཞིག་ཡིན་སྙམ་ན། དེ་ནི་ས་བཅུ་གསུམ་པ་ཐོབ་པ་ཡིན་ཀྱང༌། དེར་ནི་དེའི་ཐ་སྙད་མ་གསུངས་ཏེ། ས་བཅུ་གཅིག་པ་མ་རྫོགས་པར་སངས་རྒྱས་ཀྱི་རྣམ་གཞག་བྱེད་པའི་སྐབས་ཡིན་པའི་ཕྱིར། དེས་ན་ཕར་ཕྱིན་ཐེག་པར་སྐུ་གསུམ་དང་ཡེ་ཤེས་བཞིའི་རྣམ་གཞག་བཤད་པའི་སངས་རྒྱས་རྣམས་དེའི་ལམ་རང་རྐང་ལ་བརྟེན་ནས་ཐོབ་པ་མ་ཡིན་ཏེ། སེམས་ཙམ་པའི་གཞུང་མདོ་སྡེ་རྒྱན་ནས་བཤད་པའི་སྐུ་གསུམ་དང་ཡེ་ཤེས་བཞིའི་རྣམ་གཞག་སེམས་ཙམ་པས་ལམ་རང་རྐང་ལ་བརྟེན་ནས་ཐོབ་པ་མ་ཡིན་པའི་ཕྱིར་ཏེ། དེ་དབུ་མའི་ལྟ་བ་ལ་བརྟེན་ནས་ཐོབ་པ་ཡིན་ཏེ། དེ་སངས་རྒྱས་མཚན་ཉིད་པ་ཡིན་པའི་ཕྱིར། མ་གྲུབ་ན། དེ་སློབ་ལམ་གྱི་གནས་སྐབས་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། དེ་ས་བཅུ་གཅིག་པ་དང༌། ས་བཅུ་པ་སོགས་གང་གི་གནས་སྐབས་ཡིན་ས་མཚམས་འདྲི་བར་བྱའོ། །དེ་སྐད་དུ་ཁ་སྐོང་ལས། གཞུང་དེར་འབྲས་བུར་བཤད་པ་རྣམས། །དེ་ཡི་ལམ་གྱིས་ཐོབ་དགོས་ན། །དངོས་སྨྲའི་གཞུང་ལས་གསུངས་པ་ཡི། །འབྲས་བུའི་ས་མཚམས་གང་དུ་འཇོག

།ཅེས་གསུངས་སོ། །མཁས་པ་སྔ་མ་ཁ་ཅིག ཕར་ཕྱིན་ཐེག་པ་ནས་བཤད་པའི་སྐུ་གསུམ་ཡེ་ཤེས་བཞི་དང་ལྡན་པའི་ས་དེར་རྡོ་རྗེ་ཐེག་པའི་ས་བཅུ་གཅིག་པ་ཡིན་པས། སློབ་ལམ་གྱི་གནས་སྐབས་ཡིན་ཞིང༌། ད་དུང་དེ་ནས་བཤད་པའི་སྐུ་གསུམ་ཡེ་ཤེས་བཞི་ཐོབ་ཀྱང༌། ས་བཅུ་གཉིས་པ་དང་ས་བཅུ་གསུམ་པ་བགྲོད་དགོས་སོ། །ཞེས་ཟེར་བ་ནི་མི་འཐད་དེ། དེ་ལྟར་ཟེར་བའི་འཁྲུལ་གཞི་ཡང་ ༼༡༠༥༽ ཕ་རོལ་ཏུ་ཕྱིན་པ་ལ་སངས་རྒྱས་པའི་མཚན་གཞི་ས་བཅུ་གཅིག་པ་བཤད་པ་ལ་འཁྲུལ་ནས། ཕར་ཕྱིན་ཐེག་པ་ནས་བཤད་པའི་སའི་གྲངས་བཅུ་གཅིག་པ་དང༌། དེ་ནས་བཤད་པའི་སངས་རྒྱས་ཀྱི་ས་མཚན་གཞི་གཉིས་གཅིག་ཏུ་ནོར་པ་ཁོ་ནར་ཟད་པའི་ཕྱིར། མ་ནོར་བ་ནི་བྱེ་བྲག་སྨྲ་བའི་གཞུང་ལུགས་ནས་བཤད་པའི་སངས་རྒྱས་ནས་བཟུང་སྟེ། རྣལ་འབྱོར་བླ་མེད་ནས་བཤད་པའི་སངས་རྒྱས་ཀྱི་བར་ཐམས་ཅད་གདུལ་བྱ་སོ་སོའི་ངོ་བོར་ཡོན་ཏན་གྱི་ལྡོག་ཆ་བཤད་ཚུལ་ཐ་དད་པ་མ་གཏོགས། སངས་རྒྱས་ཀྱི་མཛད་པར་ཁྱད་པར་མེད་དེ། བྱེ་བྲག་སྨྲ་བ་ནས་བཟུང་སྟེ་བླ་མེད་ཀྱི་བར་ཐམས་ཅད་ཀྱི་སྤངས་རྟོགས་མཐར་ཐུག་བརྙེས་པ་ཞིག་ལ་རྫོགས་པའི་སངས་རྒྱས་སུ་འཇོག་པར་མཐུན་པའི་ཕྱིར་ཏེ། དོན་གཅིག་ན་ཡང་མ་རྨོངས་དང༌། །ཞེས་གསུངས་པའི་ཕྱིར། དེ་སྐད་དུ་ཁ་སྐོང་ལས། བྱེ་བྲག་སྨྲ་བའི་གཞུང་ལུགས་ནས། །རྣལ་འབྱོར་ཆེན་པོའི་རྒྱུད་སྡེའི་བར། །འབྲས་བུའི་རྣམ་གཞག་གང་བཤད་རྣམས། །རང་རང་གདུལ་བྱའི་བློ་ཉིད་ལ། །མཚམས་པའི་ཡོན་ཏན་ལྡོག་པ་ཉིད། །སྨྲོས་པའི་ཁྱད་པར་མ་གཏོགས་པ། །མཐར་ཐུག་འབྲས་བུར་ཁྱད་པར་མེད། །ཅེས་དང༌། མདོར་ན་ཉན་ཐོས་ཐེག་པ་ནས། །གསང་ཆེན་བླ་ན་མེད་པའི་བར། །འབྲས་བུ་དོན་གཅིག་བཤད་པའི་ཚུལ། །ཐ་དད་སྤྲོ་བ་བསྐྱེད་ཕྱིར་ཡིན། །ཞེས་གསུངས་སོ། །དེ་ལྟར་གཞུང་ལུགས་སོ་སོ་ནས་བཤད་པའི་སངས་རྒྱས་རྣམས་སངས་རྒྱས་མཚན་ཉིད་པར་ཁས་བླངས་པ་ལ་དོགས་པ་འདི་འབྱུང་སྟེ། ས་བཅུ་གཅིག་པ་དེ་སངས་རྒྱས་ཀྱི་ས་མཚན་ཉིད་པ་ཡིན་པར་ཐལ།

ཕར་ཕྱིན་ཐེག་པ་ནས་བཤད་པའི་སངས་རྒྱས་དེ་སངས་རྒྱས་མཚན་ཉིད་པ་གང་ཞིག ས་བཅུ་གཅིག་པ་དེ་ཕར་ཕྱིན་ཐེག་པ་ནས་བཤད་པའི་སངས་རྒྱས་ཡིན་པའི་ཕྱིར། དང་པོ་ཁས། གཉིས་པ་མ་གྲུབ་ན། དེར་ཐལ། དེ་ཕར་ཕྱིན་ཐེག་པ་ནས་བཤད་པའི་སངས་རྒྱས་སུ་བཤད་པའི་ ༼༡༠༦༽ ཕྱིར་ཏེ། དེ་ཕར་ཕྱིན་ཐེག་པ་ནས་སངས་རྒྱས་ཀྱི་མཚན་གཞིར་འདོད་པའི་ཕྱིར་ཏེ། མདོ་སྔགས་གཉིས་སངས་རྒྱས་ཀྱི་མཚན་གཞི་འཛིན་ཚུལ་ལ་འདོད་པ་མི་འདྲ་བ་རེ་སོ་སོར་ཡོད་པའི་ཕྱིར། ཞེ་ན། དེའི་ལན་ནི། ཕར་ཕྱིན་ཐེག་པ་ནས་སངས་རྒྱས་སུ་བཤད་ན། དེ་ནས་བཤད་པའི་སངས་རྒྱས་ཡིན་པས་མ་ཁྱབ། ཅེས་པའི་གནད་འདི་ཟིན་དགོས་ཏེ། ཕར་ཕྱིན་ཐེག་པ་ནས་བཤད་པའི་སངས་རྒྱས་ནི། ཕར་ཕྱིན་ཐེག་པ་ནས་བཤད་པ་དང༌། སངས་རྒྱས་ཀྱི་གཞི་མཐུན་ལ་འཇོག་པས། སངས་རྒྱས་མཚན་ཉིད་པ་ཡིན་པའི་ཕྱིར་དང༌། དེ་ནས་སངས་རྒྱས་སུ་བཤད་པ་ནི། ཕར་ཕྱིན་ཐེག་པ་བས་སངས་རྒྱས་འདོད་པ་ལ་བྱ་རིགས་པའི་ཕྱིར། འོན་ཀྱང་ཕར་ཕྱིན་ཐེག་པ་ནས་བཤད་པའི་སངས་རྒྱས་སུ་བཤད་ན། སངས་རྒྱས་མ་ཡིན་པའི་ཁྱབ་མཐའ་ནི་མི་འཛིན་ཏེ། གལ་ཏེ་ཁྱབ་ན། སྟོན་པ་ཤཱཀྱ་ཐུབ་པ་ཆོས་ཅན། སངས་རྒྱས་མ་ཡིན་པར་ཐལ། གོང་གི་རྟགས་དེའི་ཕྱིར། མ་གྲུབ་ན། དེར་ཐལ། ཁྱོད་ཕར་ཕྱིན་ཐེག་པ་དང༌། རྡོ་རྗེ་ཐེག་པ་གཉིས་ཀ་ནས་སངས་རྒྱས་སུ་བཤད་པའི་ཕྱིར་ཏེ། ཁྱོད་གཉིས་ཀས་སངས་རྒྱས་སུ་འདོད་པའི་ཕྱིར་ཏེ། ཁྱོད་མདོ་ལུགས་ཀྱི་སྟོན་པ་སངས་རྒྱས་ཀྱང་ཡིན། ཁྱོད་སྔགས་ལུགས་ཀྱི་སྟོན་པ་སངས་རྒྱས་ཀྱང་ཡིན་པའི་ཕྱིར། གནད་ཀྱི་དོན་ནི་ཕར་ཕྱིན་ཐེག་པ་ནས་བཤད་པའི་ས་བཅུ་གཅིག་པ་དེ། ཕར་ཕྱིན་ཐེག་པ་བས་སངས་རྒྱས་ཡིན་པར་འདོད་ཅིང༌། ཕར་ཕྱིན་རང་རྐང་ལ་བརྟེན་ནས་ཐོབ་པར་འདོད་ཀྱང༌། རྡོ་རྗེ་ཐེག་པ་བས་གཞལ་ན། ས་བཅུ་གཅིག་པ་ནི་བླ་མེད་ཀྱི་ས་ཁོ་ན་ཡིན་པས། ཕར་ཕྱིན་རང་རྐང་ལ་བརྟེན་ནས་ཐོབ་པར་ནུས་པ་མ་ཡིན་ཞིང༌། དེ་ཡང༌། རྣལ་འབྱོར་པ་ཡང་བློ་ཁྱད་ཀྱི། །གོང་མ་གོང་མ་རྣམས་ཀྱིས་གནོད། །ཅེས་གསུངས་པ་ལྟར།

རྡོ་རྗེ་ཐེག་པ་དང་འབྲེལ་བ་ན། རྡོ་རྗེ་ཐེག་པ་ལས་བཤད་ཚུལ་ཉིད་དབང་བཙན་གྱི། ཕར་ཕྱིན་ཐེག་པ་ལས་བཤད་ཚུལ་རྣམས་ཁས་ལེན་མི་ལེན་རྣམ་དབྱེ་དུ་མ་ཡོད་དེ། དེས་ན་སྡོམ་གསུམ་ ༼༡༠༧༽ ལས། ས་བཅུའི་མཐའ་མར་བདུད་བཏུལ་ནས། །རྫོགས་པའི་སངས་རྒྱས་ཐོབ་པར་གསུངས། །ཞེས་པའི་དོན་ས་བཅུ་པའི་རྒྱུན་མཐའ་བདུད་བཅོམ་ནས། ས་བཅུ་པའི་རྗེས་ཐོབ་དེ་མ་ཐག་རྫོགས་པའི་སངས་རྒྱས་ཐོབ་པ་ཕ་རོལ་ཏུ་ཕྱིན་པ་ལས་གསུངས་སོ། །ཞེས་འཆད་དགོས་མོད། འོན་ཀྱང་ལུགས་འདིར་ས་བཅུ་པའི་རྗེས་ཐོབ་དེ་མ་ཐག་སངས་རྒྱས་ཐོབ་པར་ཁས་མི་ལེན་ཏེ། ཕར་ཕྱིན་ཐེག་པ་ནས་བཤད་པའི་ས་བཅུ་གཅིག་པ་དེ་སློབ་ལམ་ཡིན་པའི་ཕྱིར་ཏེ། དེ་ནས་བཤད་པའི་ས་བཅུ་གཅིག་པ་དེ་བཅུ་གཅིག་པ་དཔེ་མེད་ཀྱི་ས་དང་དོན་གཅིག་པའི་ཕྱིར། འོ་ན་སྔར་དྲངས་པའི་ལུང་དེ་མི་འཐད་པར་ཐལ་ལོ་སྙམ་ན་དེ་འཐད་ཀྱང་གསུངས་ཞེས་པའི་ཚིག་གི་ནུས་པ་མྱང་ཤེས་ན་སྐྱོན་མེད་དེ། ས་བཅུའི་རྒྱུན་མཐར་བདུད་བཅོམ་ནས་དེ་རྗེས་དེ་མ་ཐག་རྫོགས་པའི་སངས་རྒྱས་ཐོབ་པར་ཕར་ཕྱིན་ཐེག་པ་ལས་གསུངས་ཞེས་པ་གཞུང་འདིའི་དོན་ཡིན་པ་གང་ཞིག དེ་ལྟར་ཕར་ཕྱིན་ཐེག་པ་ལས་གསུངས་པར། ལུགས་འདིར་ཡང་འདོད་པའི་ཕྱིར། ཕར་ཕྱིན་ཐེག་པ་ལས་དེ་ལྟར་གསུངས་ཀྱང་གསུང་ཁས་མི་ལེན། ཅེས་འཆད་དགོས་ཏེ། འདིར་རྡོ་རྗེ་ཐེག་པ་ཉིད་དབང་བཙན་པའི་ཕྱིར། དེ་བཞིན་དུ་དོགས་པ་འདི་ཡང་དཔྱོད་དགོས་ཏེ། ཕར་ཕྱིན་རང་རྐང་ལ་བརྟེན་ནས་སངསརྒྱས་ཐོབ་པ་ཡོད་པར་ཐལ། ཕར་ཕྱིན་རང་རྐང་གི་ལམ་དུ་བསྐལ་པ་གྲངས་མེད་གསུམ་དུ་ཚོགས་བསགས་པ་ལ་བརྟེན་ནས་འབྲས་བུ་སངས་རྒྱས་ཀྱི་ས་མཚན་ཉིད་པ་ཐོབ་པ་ཞིག་ཡོད་པའི་ཕྱིར་ཏེ། སོ་ནམ་ཚུལ་བཞིན་ཡུན་རིང་དུ་བྱས་པ་ལ་བརྟེན་ནས། འབྲས་བུ་ལོ་ཐོག་མཚན་ཉིད་པ་རིམ་གྱིས་སྨིན་པ་ཞིག་ཡོད་པའི་ཕྱིར། ཁྱབ་སྟེ། སོ་ནམ་ཚུལ་བཞིན་བྱས་པ་ཡིས། །ལོ་ཐོག་རིམ་གྱིས་སྨིན་པ་ལྟར། །ཕ་རོལ་ཕྱིན་པའི་ལམ་ཞུགས་ན། །གྲངས་མེད་གསུམ་གྱིས་རྫོགས་འཚང་རྒྱ། །ཞེས་གསུངས་པའི་ཕྱིར།

ཞེ་ན་སྐྱོན་མེད་དེ། ཕར་ཕྱིན་ ༼༡༠༨༽ ལམ་དུ་བསྐལ་པ་གྲངས་མེད་གསུམ་དུ་ཚོགས་བསགས་པ་ལས་རྫོགས་འཚང་རྒྱ་བར་ཕར་ཕྱིན་ཐེག་པ་ལས་གསུངས་ཞེས་པའི་དོན་ཡིན་པའི་ཕྱིར་རོ། །དེས་ན་འབྲས་བུ་སངས་རྒྱས་ཀྱི་ས་མཚན་ཉིད་པ་ནི། སྣང་བ་ཐམས་ཅད་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་རྣམ་རོལ་དུ་འཆར་བའི་སངས་རྒྱས་རང་སྣང་གི་ཡེ་ཤེས་དེ་ཡིན་ཞིང༌། དེ་ལ་བསམ་གྱིས་མི་ཁྱབ་པའི་གནས་མངོན་དུ་བྱས་པའི་ས་ཞེས་ཀྱང་བྱ། འོ་མས་བཅུས་པའི་སྐྱུ་རུ་རའི་དཔེས་མཚོན་པའི་འབྲས་བུ་ཞེས་ཀྱང་བྱ། བཅུ་གསུམ་རྡོ་རྗེ་འཛིན་པའི་ས་ཞེས་ཀྱང་བྱ་བ་ཡིན་ཏེ། ནང་གི་ས་ལམ་ཀུན་བགྲོད་ནས། །རྡོ་རྗེ་འཛིན་པའི་ས་དགེ་བ། །བཅུ་གསུམ་ས་ནི་ཐོབ་པར་འགྱུར། །ཞེས་དང༌། སྐྱེས་བུ་དམ་པ་དག་གིས། རྒྱལ་བ་མུས་ཆེན་ལ་བསྟོད་པ་ལས། ཐབས་ཤེས་གཉིས་མེད་སྔགས་ཀྱི་རང་བཞིན་སྐུ། །མཚན་རྟོག་ལས་སྐྱོན་གཉིས་མེད་རྡོ་རྗེའི་གསུང༌། །ཁྱོད་ཐུགས་བདེ་བ་ཆེ་ལ་རྣམ་རོལ་པའི། །དཔལ་ལྡན་རྡོ་རྗེ་འཛིན་པའི་ཞབས་ལ་འདུད། །ཅེས་གསུངས་པའི་ཕྱིར། དེ་ལྟར་རབ་དབྱེའི་གཞུང་གི་དགོངས་པའི་དོན། །ཆ་ཤས་ཙམ་ཡང་བྱིས་བློས་སྤྱོད་པའི་ཡུལ། །ནམ་ཡང་མ་ཡིན་མོད་ཀྱང་བདག་ཉིད་དང༌། །སྐལ་མཉམ་གཞན་ལ་ཕན་ཕྱིར་འདི་སྦྱར་རོ། །འདི་ལས་དགེ་བ་དུང་དང་ཀུ་མུད་དང༌། །གངས་རི་ལྟ་བུར་དཀར་བ་གང་ཐོབ་དེས། །རྒྱལ་བསྟན་དཀར་པོའི་སྣང་བ་རབ་འབྱམས་ཏེ། །བསྟན་འཛིན་བཤེས་གཉེན་བློ་གསལ་ཡོངས་འཕེལ་ཤོག །འདིར་བཤད་མདོ་སྔགས་བཀའ་དང་དེ་འགྲེལ་གྱི། །བསྟན་བཅོས་ཆེ་དང་ཁྱད་པར་ཀུན་མཁྱེན་རྗེའི། །གསུང་གི་བདུད་རྩི་རང་བཟོའི་བསྲེ་བསླད་དང༌། །བྲལ་བར་བྲིས་འདི་ཡིད་ཆེས་གནས་ཡིན་ནོ། །ཐར་པ་དོན་གཉེར་བློ་གྲོས་ལྡན་པ་དག །མུ་མཐའ་མེད་པའི་བཀའ་དང་བསྟན་བཅོས་ལ། །ངོམ་པ་མེད་པའི་ཐོས་བསམ་ཤེས་རབ་ལ། །ཡེངས་མེད་བརྩོན་འདི་བསྟན་པའི་སྲོག་ཤིང་ཡིན། །དེ་སླད་བསྟན་དང་འགྲོ་བ་

༼༡༠༩༽ ཡོངས་ཀྱི་དོན། །སྙིང་ནས་སེམས་ལྡན་སྙིང་སྟོབས་གཡོ་མེད་དང༌། །ཐོས་བསྒོམ་བྱ་བར་དུས་ཀུན་འབད་པ་ནི། །ཙིཏྟའི་གཏམ་ཡིན་ཀྭ་ཡེ་གྲོགས་དག་གསོན། །དེ་ལྟར་སྡོམ་པ་གསུམ་གྱི་རབ་ཏུ་དབྱེ་བའི་སྐབས་གསུམ་གྱི་སྤྱི་དོན་མཐའ་དག་རགས་རིམ་ཆ་ཚང་བ་འདི་ནི་རང་གི་སློབ་བུ་གཞུང་ལུགས་རབ་འབྱམས་སྨྲ་བ་འགའ་ཞིག་གིས་བསྐུལ་བའི་ངོར་དཔལ་ས་སྐྱ་པའི་རྒྱུད་གསུམ་སྨྲ་བ་དགེ་སློང་རྡོ་རྗེ་འཛིན་པ་ངག་དབང་ཆོས་གྲགས་ཞེས་བྱ་བས་ཤིང་མོ་ཡོས་བུའི་ལོ་སྣྲོན་ཟླའི་ཡར་ཚེས་བཅུ་གཉིས་ལ་ཐུབ་བསྟན་ཡངས་པ་ཅན་གྱི་བླ་བྲང་གི་དབང་ཁང་ཆོས་ཀྱི་གསང་མཛོད་ཆེན་མོའི་གནས་སུ་ལེགས་པར་སྦྱར་བའི་ཡི་གེ་པ་ནི་ངག་དབང་ཕུན་ཚོགས་ཡིན། འདིས་ཀྱང་རྒྱལ་བའི་བསྟན་པ་རིན་པོ་ཆེ་སྤྱི་དང༌། བྱེ་བྲག་ཏུ་རྒྱལ་བ་མུས་པ་རབ་འབྱམས་པའི་བསྟན་པ་ཡུན་རིང་དུ་དར་ཞིང་རྒྱས་ལ། འཚོ་ཞིང་བཞེས་ཏེ་མི་ནུབ་པའི་མཆོག་དམ་པར་གྱུར་ཅིག། །།སརྦ་མངྒ་ལཾ།། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270