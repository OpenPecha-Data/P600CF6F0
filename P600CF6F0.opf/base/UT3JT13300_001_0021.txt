1$0000270 

༼༡༽ ༄༅། །སྡོམ་གསུམ་ཁ་སྐོང་གི་རྣམ་བཤད་ལེགས་པར་བཤད་པ་རྒྱན་གྱི་མེ་ཏོག་ཅེས་བྱ་བ་བཞུགས།། ༼༢༽ བཀའ་དྲིན་མཚུངས་པ་མ་མཆིས་པ་རྗེ་བཙུན་རྩ་བའི་བླ་མ་རྣམ་པ་གསུམ་དང་ལྷག་པའི་ལྷ་འཕགས་པ་འཇམ་དཔལ་ལ་གུས་པས་ཕྱག་འཚལ་ལོ། །མཁྱེན་བརྩེའི་དཀྱིལ་འཁོར་ལེགས་བྱས་ཚ་ཟེར་ཅན། །སྡོམ་གསུམ་བཀའ་དྲིན་འོད་ཀྱི་སྣང་བ་ཡིས། །བདག་བློ་པདྨོའི་གཉེན་གཅིག་ཡོངས་འཛིན་མཆོག །དབང་ཕྱུག་དཔལ་བཟང་ཞབས་པད་སྤྱི་བོས་མཆོད། །མདོ་སྔགས་ཆོས་ཀུན་སྒྲིབ་མེད་གཟིགས་པའི་ཡེ་ཤེས་སྣང་བའི་དམིགས་བུ་ཆེ། །སྲིད་ན་འགྲན་པའི་ཟླ་གཞན་མ་མཆིས་ཀླུ་སྒྲུབ་མཁྱེན་པའི་རྒྱ་མཚོ་དང༌། །གྲུབ་པའི་ཟློས་གར་བརྟན་གཡོའི་དངོས་ཀུན་བདེ་ཆེན་ཡེ་ཤེས་ཐིག་ལེའི་ངང༌། །རྣམ་རོལ་ཁྱབ་བདག་རིགས་བརྒྱའི་མགོན་པོ་བསོད་ནམས་ཆོས་འཕེལ་ཞབས་ལ་འདུད། །ས་འོག་ས་སྟེང་ས་བླ་དུག་ཅན་བུའི། །དྲི་ཀུན་དག་བྱེད་དམ་ཆོས་མཐོ་རིས་ཀླུང༌། །རིས་མེད་འགྲོ་ལ་སྩོལ་མཁས་ ༼༣༽ ཟས་གཙང་སྲས། །སྟོན་མཆོག་ཉི་མའི་གཉེན་དེས་དགེ་ལེགས་སྩོལ། །གཞོམ་གཞིག་བྲལ་བའི་བྱང་ཆུབ་སེམས་རྡོ་རྗེ། །ཤེས་རབ་དགའ་མར་འཁྱུད་པའི་སུག་པ་ཡིས། །སྐལ་བཟང་རྣ་བར་གསང་ཆེན་ཉེ་ལམ་གྱི། །སུམ་རྩེན་རྔ་སྒྲ་རྡོ་རྗེ་འཆང་དབང་རྒྱལ། །རྨོངས་པའི་ལྷ་མིན་ཡེ་ཤེས་རྡོ་རྗེས་བཅོམ། །དག་བྱེད་ཆོས་ཀྱི་རྒྱལ་ཐབས་འཆི་མེད་རིགས། །ས་སྐྱའི་འཇམ་མགོན་ཀུན་དགའ་རྒྱལ་མཚན་ཞབས། །སྐྱེ་དགུ་ཡོངས་ཀྱི་བླ་མ་ཁྱོད་གཅིག་བསྔགས། །དགེ་ལེགས་བསོད་ནམས་མི་ནུབ་མཐར་ཕྱིན་ཀྱང༌། །ལེགས་བཤད་སྨྲ་ལ་ཆགས་པའི་རོ་འཛིན་གྱིས། །ཤེས་བྱའི་བཅུད་མྱང་མཁས་མང་རྒོལ་བའི་དབུས། །འཇིགས་བྲལ་སྤོབས་པའི་སེང་ཆེན་དེ་ལ་འདུད། །ཆོས་དང་ཆོས་མིན་རྣམ་འབྱེད་རབ་དབྱེའི་གཏམ། །སླར་ཡང་རྫོགས་པའི་འོད་དཀར་མ་ཉམས་པ། ། ༼༤༽ ཁ་སྐོང་དཔྱོད་ལྡན་ཀུ་མུད་གཉེན་དེ་ཡི། །རྣམ་བཤད་ལེགས་བཤད་རྒྱན་གྱི་མེ་ཏོག་སྤེལ། །ཞེས་མཆོད་བརྗོད་དང་དམ་བཅའ་སྔོན་དུ་བཏང་ནས།

འདིར་ངེས་པའི་དོན་དུ་ན་རྒྱལ་བ་ཐམས་ཅད་ཀྱི་ངོ་བོ་དཔལ་ལྡན་ས་སྐྱ་པའི་རྗེ་བཙུན་གོང་མ་ཞིག་གི་ངོ་བོར་བཞུགས་པ་གདོན་མི་ཟ་མོད། དྲང་བའི་དོན་དུ་ལྟ་གྲུབ་རྣམ་པར་དག་པ་སྤེལ་བའི་ཕྱིར་མདོ་ཁམས་གོ་བོ་ལ་སྟེང་གི་ཡུལ་དུ་རྣམ་སྨིན་གྱི་སྐྱེ་བ་བཟུང་ནས་བསྟན་པ་རིན་པོ་ཆེའི་སྒོར་ཞུགས་ཏེ། སྤྱིར་བདེ་བར་གཤེགས་པའི་གསུང་རབ་རབ་འབྱམས་དང༌། བྱེ་བྲག་དཔལ་ལྡན་ས་སྐྱ་པའི་ཡབ་ཆོས་ཀྱཻ་རྡོར་རྒྱུད་གསུམ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ལ་སོགས་པའི་བཀའ་ལུང་མན་ངག་རྒྱ་མཚོ་ལྟ་བུ་མཐའ་ཡས་པ་རྣམས་ལ། ཐོས་བསམ་སྒོམ་གསུམ་གྱིས་རང་རྒྱུད་ལེགས་པར་སྦྱངས་ལ། འཆད་རྩོད་རྩོམ་གསུམ་གྱིས་བསྟན་པ་སྤྱི་དང་བྱེ་བྲག་ཐམས་ཅད་ཆེས་ཆེར་གསལ་བར་མཛད་ཅིང༌། མུས་ཆེན་སེམས་དཔའ་ཆེན་པོས་ས་སྐྱ་པའི་མི་གཅིག་པོ་ཞེས་བསྔགས་པར་མཛད་པ། བདག་ཉིད་ཆེན་པོ་ཀུན་མཁྱེན་མཁས་པའི་དབང་པོ་གོ་བོ་རབ་འབྱམས་པ་བསོད་ནམས་སེང་གེ་ཞེས་མཚན་ཉི་ཟླ་ལྟར་ཡོངས་སུ་གྲགས་པ་དེས་མཛད་པའི་བསྟན་བཅོས་སྡོམ་པ་གསུམ་གྱི་ཁ་སྐོང་འདི་ཉིད་ནི་གང་བཤད་པར་བྱ་བའི་ཆོས་ཡིན་ལ། འདི་འཆད་པ་ལ་དོན་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན། བརྩམ་པར་བྱ་བ་གཞུང་གི་དོན། རྩོམ་པ་མཐར་ཕྱིན་པ་མཇུག་གི་དོན་ནོ། །དང་པོ་ལ། མཚན་དོན། མཆོད་བརྗོད། བརྩམ་པར་དམ་བཅའ་བ་དང་གསུམ། དང་པོ་ནི། བཤད་བྱ་བསྟན་བཅོས་འདིའི་ ༼༥༽ མཚན་ཇི་ལྟ་བུ་ཞེ་ན། གངས་རིའི་ལྗོངས་འདིར་ཆོས་དབྱིངས་བསྔོ་རྒྱུའི་དགེ་རྩར་འདོད་པ་དང༌། སེམས་བསྐྱེད་རྨི་ལམ་མ་དང༌། ཕག་མོའི་བྱིན་རླབས་སྨིན་བྱེད་དུ་འདོད་པ་ལ་སོགས་པའི་ཆོས་ལོག་མང་དུ་འཕེལ་བ་རྣམས། བདག་ཉིད་ཆེན་པོ་ས་སྐྱ་པཎྜི་ཏས་སྡོམ་གསུམ་རབ་དབྱེ་མཛད་དེ་སུན་ཕྱུང་ཞིང༌། ཆོས་དང་ཆོས་མིན་སོ་སོར་ཕྱེ་ནས་བསྟན་པ་དག་པར་གནས་ལ། དེ་རྗེས་རིང་ཞིག་ལོན་ནས་སྟོང་རྐྱང་མེད་དགག་ལ་བདེ་གཤེགས་སྙིང་པོར་འདོད་པ་དང༌།

སོ་ཐར་གྱི་སྡོམ་པ་གཟུགས་ཅན་དུ་འདོད་པ་དང༌། བདག་གཞན་བརྗེ་བའི་དོན་གཅེས་འཛིན་བརྗེ་བ་ཡིན་གྱི། དགེ་སྡིག་དང་བདེ་སྡུག་བརྗེར་མི་རུང་ཟེར་བ་དང༌། བླ་མེད་ཀྱི་དཀྱིལ་འཁོར་གཅིག་གི་དབང་བསྐུར་ཐོབ་པས་དཀྱིལ་འཁོར་ཀུན་གྱི་དབང་བསྐུར་ཐོབ་པར་འདོད་པ་ལ་སོགས་པའི་ཆོས་ལོག་མང་དུ་འཕེལ་བ་རྣམས་བསྟན་བཅོས་འདི་ཉིད་ཀྱིས་ལེགས་པར་སུན་ཕྱུང་སྟེ། སླར་ཡང་བསྟན་པ་རྣམ་པར་དག་པའི་འཕྲོ་མཐུད་པའམ། ཁ་བསྐང་བས་ན་ཁ་སྐོང༌། བརྗོད་བྱ་གཞི་ལམ་འབྲས་གསུམ་གྱི་རྣམ་གཞག་གསལ་བར་བྱེད་པའི་ཕྱིར་ན། ལེགས་བཤད་འོད་ཀྱི་སྣང་བ་ཞེས་ཀྱང་བྱའོ། །དེ་སྐད་དུ་གཞུང་ཉིད་ལས། དེ་རྗེས་ཆོས་ལོག་འཕེལ་བ་རྣམས། །ས་སྐྱའི་འཇམ་དབྱངས་གྲགས་ཐོབ་དེས། །ལུང་རིགས་འོད་ཀྱིས་རབ་བསལ་ནས། །ལམ་བཟང་སྣང་བ་གསལ་བར་མཛད། །མགོན་པོ་དེ་ཉིད་སློབ་ཚོགས་དང༌། །བཅས་པ་ཞིང་གཞན་གཤེགས་གྱུར་ནས། །རིང་ཞིག་ལོན་ནས་བོད་ཡུལ་འདིར། །ལུང་རིགས་མན་ངག་དང་བྲལ་བའི། །རང་བཟོའི་ཆོས་ལུགས་ ༼༦༽ དུ་མ་ཡིས། །བསྟན་པའི་ཉམས་ལེན་སྡོམ་གསུམ་ལ། །གནད་ཀྱི་དོན་རྣམས་བཤིག་ནས་ནི། །ཐོས་ཆུང་མགོ་སྐོར་མང་དུ་བྱུང༌། །དེ་དག་ལུང་དང་རིགས་པ་ཡིས། །རྣམ་པར་བསལ་ནས་གནད་རྣམས་ལ། །སྐལ་ལྡན་མ་འཁྲུལ་སྤྱོད་པའི་ཕྱིར། །བསྟན་བཅོས་ཆེན་པོ་འདི་བྱས་སོ། །ཞེས་གསུངས་པ་ཡིན་ནོ། །དེས་ན་ཁ་སྐོང་ཞེས་པ་བརྗོད་བྱ་མ་ཚང་བ་ཁ་སྐོང་བའམ། རྩོམ་འཕྲོ་ཁ་སྐོང་བ་ལྟ་བུ་ལ་འཁྲུལ་བར་མི་བྱའོ། །གཉིས་པ་ནི། ཕྱག་འཚལ་ཞེས་པ་བཤད་གཞིར་བྱས། ཡུལ་གང་ལ་ན་རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པ་ཀུན་དགའ་བཟང་པོ་ཡབ་སྲས་ལ་སོགས་པ་རྣམས་དང༌། ལྷག་པའི་ལྷ་མཆོག་མགོན་པོ་འཇམ་པའི་དབྱངས་ལའོ། །ཚུལ་ཇི་ལྟར་ན་གུས་པས་སོ། །གང་ཟག་གང་གིས་ན་རྩོམ་པ་པོས་སོ། །འོ་ན་མཆོད་པར་བརྗོད་པ་དེ་ཙམ་དུ་ངེས་སམ་ཞེ་ན། དེར་མ་ཟད་རྒྱུ་བདེ་གཤེགས་སྙིང་པོ་ལ་ཡང་མཆོད་པར་བརྗོད་པ་ཡིན་ནོ། །དེ་ཡང་བཏུད་ཅེས་པ་བཤད་གཞིར་བྱས།

གང་ལ་ན། སྟོབས་སོགས་ཀྱི་ཡོན་ཏན་རང་བཞིན་ལྷུན་གྲུབ་ཀྱི་ཚུལ་གྱིས་གཞིར་གནས་པའི་ཆོས་དབྱིངས་དང༌། ཆོས་དབྱིངས་དེའི་སྟེང་གི་སྒྲིབ་པའི་དྲི་མ་སེལ་བར་བྱེད་པའི་ལམ་སྡོམ་པ་གསུམ་དང༌། དྲི་བཅས་དྲི་མེད་དུ་གནས་གྱུར་པ་ངོ་བོ་ཉིད་ཀྱི་སྐུ་དང༌། བྲལ་འབྲས་རྣམ་མཁྱེན་དང༌། རྣམ་སྨིན་གྱི་འབྲས་བུ་གཟུགས་སྐུ་རྣམས་ངོ་བོ་དབྱེར་མེད་པ་རྒྱུ་དུས་ཀྱི་བདེ་གཤེགས་སྙིང་པོ་དེ་ལའོ། །གཞུང་གི་ཚིགས་བཅད་འདི་ལྟ་བུ་ལ་ཡང་འཆད་ཚུལ་གྱི་དབང་དུ་བྱས་ན་གསུམ་རིགས་ཏེ། བཏུད་ཅེས་པ་བཤད་གཞིར་བཀོད་པ་དེ་ནི། སེང་གེའི་ལྟ་སྟངས་ ༼༧༽ ཀྱིས་ཁྱད་པར་གྱི་གཞི་བླང་བ་དང༌། གང་ལ་བཏུད། ཚུལ་ཇི་ལྟར་བཏུད། གང་གིས་བཏུད། ཅེས་ཁོང་ནས་དྲི་བ་གསུམ་བཀོད་པ་ནི། སྦལ་པའི་འཕར་བས་སྐབས་དོན་སོ་སོར་ཕྱེ་བ་དང༌། དྲི་བ་གསུམ་པོ་དེའི་ལན་གྱི་སྒོ་ནས་ཚིག་འབྲུ་ལྷག་མ་མ་ལུས་པར་བཤད་པ་ནི། རུས་སྦལ་འགྲོས་ཀྱིས་གཞུང་དོན་འཇེབས་པར་བཤད་ཅེས་པ་དེ་ཡིན་ནོ། །དེ་སྐད་དུ། འཇམ་དབྱངས་ས་པཎ་གྱི་མཁས་འཇུག་ལས། ལས་དང་བྱེད་པོ་བྱ་བ་ཡིས། །ཚིག་དོན་སྦྲེལ་ལ་ངག་དོན་བླང༌། །ཞེས་དང༌། འདི་ལ་སྒྲའི་བསྟན་བཅོས་ལས། སེང་གེའི་ལྟ་སྟངས་ཀྱིས་ཁྱད་པར་གྱི་གཞི་བླང༌། སྦལ་པའི་འཕར་བས་སྐབས་དོན་སོ་སོར་ཕྱེ། རུས་སྦལ་འགྲོས་ཀྱིས་གཞུང་དོན་འཇེབས་པར་བཤད། །ཅེས་འབྱུང་བས། དེ་དག་གི་ཚུལ་དང་བསྟུན་ཏེ་གཞུང་དཀའ་ཞིང་རྒྱ་ཆེ་བ་རྣམས་བཤད་པར་བྱའོ། །ཞེས་གསུངས་པ་ཡིན་ནོ། །འཆད་ཚུལ་གསུམ་པོ་འདི་ནི་གཞུང་འཆད་པ་ལ་ཤིན་ཏུ་མཁོ་ཞིང༌། བཤད་པ་རྒྱས་པར་སྤྲོ་ན། གཞུང་ཆེན་པོ་རྣམས་ཀྱི་མགོ་མཇུག་ཀུན་ཏུ་ལེགས་པར་ཐོབ་པ་ཡིན་ནོ། །ཁ་ཅིག་སེང་གེའི་ལྟ་སྟངས་བསྡུས་དོན་གྱི་ཁོག་ཕུབ་པ་དང༌། སྦལ་པའི་འཕར་བ་དཀྱུས་ཀྱི་ས་བཅད་དང༌། རུས་སྦལ་གྱི་འགྲོས་ཚིག་གི་འབྲུ་ནོན་པ་ལ་ངོས་འཛིན་མཛད་པ་ནི་མཁས་པའི་ཕུགས་ཀྱི་བཞེད་པ་མ་ཡིན་ཡང༌། གནས་སྐབས་རྟོག་དཔྱོད་ཞིབ་མོས་མ་བརྟགས་པར་ཟད་དོ། །རྒྱུ་དུས་ཀྱི་བདེ་གཤེགས་སྙིང་པོ་དེ་གཞི་ལམ་འབྲས་གསུམ་ངོ་བོ་དབྱེར་མེད་ཡིན་པའི་ཚུལ་ཇི་ལྟ་བུ་ཞེ་ན།

འདི་ལ་གཞིའི་ཆོས་ཐམས་ཅད་མཚན་ཉིད་ཀྱི་ཚུལ་གྱིས་ཚང་བ་དང༌། ༼༨༽ ལམ་གྱི་ཆོས་ཐམས་ཅད་ཡོན་ཏན་གྱི་ཚུལ་གྱིས་ཚང་བ་དང༌། འབྲས་བུའི་ཆོས་ཐམས་ཅད་ནུས་མཐུའི་ཚུལ་གྱིས་ཚང་བས་ན། འདི་ལ་གཞི་ལམ་འབྲས་གསུམ་ངོ་བོ་དབྱེར་མེད་པའི་སྙིང་པོ་ཞེས་ཀྱང་བྱ། ཞི་ལམ་འབྲས་བུའི་ཡོན་ཏན་གྱི་ལྡོག་པ་མ་ལུས་པ་ཚང་བའི་སྙིང་པོ་ཞེས་ཀྱང་བྱའོ། །གསུམ་པ་བརྩམ་པར་དམ་བཅའ་བ་ནི། མཆོད་པར་བརྗོད་ནས་ལས་སུ་བྱ་བ་ཅི་ཞིག་བྱེད་པ་ཡིན་ཞེ་ན། དེའི་ལན་ནི། བཤད་ཅེས་པ་བཤད་གཞིར་བྱས། གང་ལ་བརྟེན་ནས་བཤད་ན། རྒྱལ་བའི་བཀའ་དྲི་མ་མེད་པ་དང༌། ཤིང་རྟའི་སྲོལ་ཆེན་པོ་གཉིས་ལ་སོགས་པའི་ཚད་ལྡན་གྱི་གཞུང་ལུགས་དང༌། འཁྲུལ་པའི་དྲི་མ་ཟད་པར་སྤངས་པ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པའི་མན་ངག་ལ་བརྟེན་ནས་འཆད། གང་འཆད་ན། གཞི་ལམ་འབྲས་གསུམ་གསལ་བར་བྱེད་པའི་བསྟན་བཅོས་འདི་འཆད། དགོས་པ་གང་གི་ཕྱིར་ན། བློ་གཟུ་བོར་གནས་ཤིང་རྣམ་དཔྱོད་དང་ལྡན་པ་གཞན་ལ་ཕན་པའི་ཕྱིར་དུ་སྙིང་བརྩེ་བས་བཤད་པ་ཡིན་ནོ། །གཉིས་པ་གཞུང་གི་དོན་ལ་གཉིས་ཏེ། དོན་གསུམ་ངོས་གཟུང་བའི་སྒོ་ནས་ལུས་མདོར་བསྟན། ལུང་རིགས་ཀྱིས་རྣམ་པར་དཔྱད་པའི་སྒོ་ནས་ཡན་ལག་རྒྱས་པར་བཤད་པའོ། །དང་པོ་ལ། གཞི་ངོས་གཟུང༌། ལམ་ངོས་གཟུང༌། འབྲས་བུ་ངོས་གཟུང་བ་དང་གསུམ་མོ། །དང་པོ་ནི། རང་བཞིན་འོད་གསལ་བའམ་དྲི་མས་རྣམ་པར་དག་ཅིང་ཤེལ་དཀར་ལྟ་བུའི་ཁམས་བདེ་བར་གཤེགས་པའི་སྙིང་པོ་ཆོས་ཅན། འཁོར་འདས་ཀུན་གྱི་གཞི་ཡིན་ཏེ། བག་ཆགས་བཟང་ངན་གྱི་ཚོན་གྱིས་བསྒྱུར་བ་ལས་གནས་སྐབས་སུ་འཁོར་འདས་དུ་མར་སྣང་བའི་ ༼༩༽ ཆོས་དབྱིངས་ཉིད་ཡིན་པའི་ཕྱིར། དེ་ཡང་ཐབས་ཀྱིས་མ་ཟིན་ན་འཁོར་བའི་གཞིའམརྟེན་བྱེད་པ་ཡིན་ཏེ། ཆོས་དབྱིངས་འདི་ཉིད་ངོ་མ་ཤེས་པས་ཐོག་མར་རྣམ་རྟོག་བསྐྱེད། དེས་ཉོན་མོངས་པ། དེས་ལས་བསགས། དེ་ལས་མ་དག་པ་འཁོར་བའི་ཕུང་ཁམས་སྐྱེ་མཆེད་རྣམས་འབྱུང་བའི་ཕྱིར་ཏེ།

དེ་སྐད་དུ་རྒྱུད་བླ་མ་ལས། དེ་བཞིན་ཕུང་པོ་ཁམས་དབང་རྣམས། །ལས་དང་ཉོན་མོངས་དག་ལ་གནས། །ལས་དང་ཉོན་མོངས་ཚུལ་བཞིན་མིན། །ཡིད་ལ་བྱེད་ལ་རྟག་ཏུ་གནས། །ཚུལ་བཞིན་མ་ཡིན་ཡིད་བྱེད་ནི། །སེམས་ཀྱི་དག་པ་ལ་རབ་གནས། །ཞེས་གསུངས་པའི་ཕྱིར། ཐབས་ཀྱིས་ཟིན་ན་ལམ་དང་འབྲས་བུའི་ཆོས་ཐམས་ཅད་ཀྱི་གཞི་ཡིན་ཏེ། སེམས་ཀྱི་ཆོས་དབྱིངས་དགེ་རྩས་སད་པ་ན་འཁོར་བ་ལ་སྤོང་འདོད་དང༌། མྱང་འདས་ལ་དོན་གཉེར་གྱི་འདུན་པ་འབྱུང་ཞིང༌། དེ་ལས་སྒྲུབ་པ་ཉམས་ལེན་ལ་འཇུག་པར་འགྱུར་བའི་ཕྱིར་དང༌། ལམ་བསྒོམས་པའི་སྟོབས་ཀྱིས་གློ་བུར་གྱི་དྲི་མ་དང་བྲལ་བ་ན། ཆོས་དབྱིངས་དེ་ཉིད་ལ་སྟོབས་སོགས་ཟག་མེད་ཀྱི་ཡོན་ཏན་དབྱེར་མེད་དུ་ལྡན་ཞིང༌། དབྱེར་མེད་ཀྱི་སྐུ་དེ་ཉིད་གདུལ་བྱ་ལས་དག་པ་རྣམས་ལ་ལོངས་སྐུ་དང་མཆོག་གི་སྤྲུལ་སྐུ་སོགས་སུ་སྣང༌། མ་དག་པ་རྣམས་ལ་རི་བོང་དང་རྟ་དང་སེང་གེ་ལྗོན་ཤིང་དང་ཟམ་པ་ལ་སོགས་པར་ཡང་སྣང་བའི་ཕྱིར་ཏེ། དེ་སྐད་དུ། རྒྱུད་བླ་མ་ལས། སྲིད་དང་མྱ་ངན་འདས་པ་དེའི། །སྡུག་བདེའི་སྐྱོན་ཡོན་མཐོང་བ་འདི། །རིགས་ཡོད་ལས་ཡིན་གང་ཕྱིར་དེ། །རིགས་མེད་དག་ལ་མེད་ཕྱིར་རོ། །ཞེས་དང༌། འདིར་ནི་དང་པོ་ཆོས་སྐུ་ ༼༡༠༽ སྟེ། །ཕྱི་མ་དག་ནི་གཟུགས་ཀྱི་སྐུ། །ནམ་མཁའ་ལ་ནི་གཟུགས་གནས་བཞིན། །དང་པོ་ལ་ནི་ཐ་མ་གནས། །ཞེས་གསུངས་པའི་ཕྱིར། གཉིས་པ་ནི། ཉན་ཐོས། རང་རྒྱལ། ཕ་རོལ་ཏུ་ཕྱིན་པའི་བྱང་སེསམ་ཀྱི་བསླབ་པ་གསུམ། རིམ་བཞིན་ལྕགས་ཟངས་དངུལ་གསུམ་གྱི་གཟུགས་སུ་བཀོད་པའམ། དཔེ་དོན་དུ་སྦྱར་བ་ནི། ཆོས་དབྱིངས་ཀྱི་སྟེང་གི་སྒྲིབ་པ་སེལ་བར་བྱེད་པའི་ལམ་ཙམ་ཡིན་ཏེ། ཐེག་པ་རང་རང་གི་ངོ་སྐལ་གྱི་སྒྲིབ་པ་སྤོང་ནུས་ཤིང༌། སྤྱིར་སྒྲིབ་པ་མཐའ་དག་སྤོང་མི་ནུས་པའི་ཕྱིར། བསླབ་པ་དེ་དག་ཀྱང་རིག་པ་འཛིན་པའི་དཀྱིལ་འཁོར་དུ་ཞུགས་པའི་གསེར་འགྱུར་གྱི་རྩིས་གསང་ཆེན་གྱི་བསླབ་པའི་གསེར་དུ་བསྒྱུར་བའི་ཉམས་ལེན་ནི་ཆོས་ཅན།

དྲི་མ་སེལ་བར་བྱེད་པའི་ལམ་གྱི་མཆོག་ཡིན་ཏེ། སྒྲིབ་པ་མཐའ་དག་མྱུར་དུ་སྤོང་བར་བྱེད་པའི་གསང་ཆེན་རྡོ་རྗེ་ཐེག་པའི་ཉེ་ལམ་ཡིན་པའི་ཕྱིར། ལམ་གྱི་མཆོག་ཅེས་པ་ཉན་ཐོས་ཀྱི་བསླབ་པ་སོགས་ལ་ཡང་སྦྱར་བ་ནི་དོན་ལ་མི་གནས་སོ། །གསུམ་པ་ནི། གནས་གྱུར་ངོ་བོ་ཉིད་སྐུའི་ནམ་མཁར་བྲལ་འབྲས་ཀྱི་ཡོན་ཏན་རྣམ་མཁྱེན་གྱི་ཟླ་བ་ཤར་བ་ལས་གདུལ་བྱ་དག་པའི་ཆུ་གཙང་དུ། ལོངས་སྐུ་དང་མཆོག་གི་སྤྲུལ་སྐུ་གཉིས་ཅི་རིགས་པའི་གཟུགས་སྐུ་འཆར་བ་ནི་ཆོས་ཅན། ལམ་མཆོག་དེའི་འབྲས་བུ་མཐར་ཐུག་པ་ཡིན་ཏེ། བླ་མེད་ཀྱི་ལམ་སྒོམ་སྟོབས་ཀྱིས་ཐོབ་པའི་འབྲས་རྒྱུད་སྐུ་བཞི་པོ་གང་རུང་ཡིན་པའི་ཕྱིར། འདིར་གཟུགས་སྐུ་འཆར་བ་ཞེས་པ་དང༌། གོང་གི་རྣམ་པར་སྨིན་པའི་འབྲས་བུ་ཞེས་པ་གཉིས་དོན་གནད་གཅིག་པ་ཡིན་ཏེ། གནས་གྱུར་ནམ་མཁར་ཞེས་པ་དང༌། གནས་གྱུར་ ༼༡༡༽ ཞེས་པ་དོན་གཅིག བྲལ་འབྲས་ཀྱི་ཡོན་ཏན་ཟླ་བ་ཞེས་པ་དང༌། བྲལ་དང་ཞེས་པ་གཉིས་དོན་གཅིག་པའི་ཕྱིར་སྙམ་ཁོ་བོ་སེམས་སོ། །དེས་ན་འདིར་བཤད་པའི་རྣམ་པར་སྨིན་པའི་འབྲས་ཞེས་པ། རྒྱུད་བླ་ནས་བཤད་པའི་རྣམ་སྨིན་གྱི་ཡོན་ཏན་མཚན་བཟང་པོ་སོ་གཉིས་ལ་འཁྲུལ་བར་མི་བྱའོ། །གཟུགས་སྐུ་ལ་རྣམ་སྨིན་གྱི་འབྲས་བུར་བརྗོད་པ་ནི། གདུལ་བྱའི་དོན་དངོས་སུ་བྱེད་པའི་གནད་ཀྱིས་ཡིན་ཏེ། ངག་ལས་དྲི་བར་བྱའོ། །གཉིས་པ་རྒྱས་བཤད་ལ་དོན་གསུམ་སྟེ། གཞིའི་སྐབས། ལམ་གྱི་སྐབས། འབྲས་བུའི་སྐབས་སོ། །དང་པོ་ལ་ཡང་གསུམ་སྟེ། རྣམ་གཞག་སྤྱིར་བསྟན། ལོག་རྟོག་བྱེ་བྲག་ཏུ་དགག གནད་ཀྱི་དོན་བསྡུས་ཏེ་བསྟན་པའོ། །དང་པོ་ལ། དངོས་སྨྲ་བའི་ལུགས་དང༌། དབུ་མ་པའི་ལུགས་གཉིས། དང་པོ་ནི། གཞི་རིགས་ལ་གྲུབ་མཐའ་མི་འདྲ་བའི་བྱེ་བྲག་གི་འདོད་ཚུལ་དུ་མ་ཡོད་པ་ཡིན་ཏེ། དེ་ཡང་མངོན་པ་མཛོད་ལས། མ་ཆགས་འཕགས་རིགས་ཞེས་གསུངས་པ་ལྟར། བྱེ་བྲག་ཏུ་སྨྲ་བས་སེམས་བྱུང་མ་ཆགས་པའི་རང་བཞིན་འདོད་པ་ཆུང་ཞིང་ཆོག་ཤེས་པ་ལ་རིགས་སུ་འདོད།

མདོ་སྡེ་པས་འགྲེལ་བཤད་རྒྱལ་པོ་སྲས་ལས། མདོ་སྡེ་པ་དག་གིས་རིགས་ཞེས་བྱ་བ་ནི་སེམས་ཀྱི་ས་བོན་ནུས་པ་ཡིན་ཏེ། ཞེས་སོགས་གསུངས་པ་ལྟར། ཐོས་སོགས་ཀྱི་རྐྱེན་དབང་ལ་བརྟེན་ནས་གསར་དུ་བྱུང་བའི་ཟག་མེད་ཀྱི་ས་བོན་ལ་རིགས་སུ་འདོད། སེམས་ཙམ་པས། བྱང་ས་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི་ཐོག་མ་མེད་པ་ནས་འོངས་པ་ཆོས་ཉིད་ཀྱིས་ཐོབ་ ༼༡༢༽ པ་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཞེས་གསུངས་པ་ལྟར། ཐོག་མ་མེད་པ་ནས་ཆོས་ཉིད་ཀྱིས་ཐོབ་པའི་སྐྱེ་མཆེད་དྲུག་གི་ཁྱད་པར། དེ་ཉིད་ལ་མིང་གི་རྣམ་གྲངས། ཟག་མེད་ཀྱི་ས་བོན་དང༌། སྒྲིབ་པ་སྤོང་རུང་དང༌། ཐོས་པའི་བག་ཆགས་ཞེས་བཞག་པ་དེ་ལ་རང་བཞིན་གནས་རིགས་སུ་འདོད་མོད། དབུ་མ་པས་གཞལ་ན་གསུམ་པོ་དེ་དག་གཞི་དུས་ཀྱི་རིགས་མཚན་ཉིད་པ་མ་ཡིན་ཏེ། དེ་དག་འདུས་བྱས་ཡིན་པའི་ཕྱིར། བྱེ་མདོ་གཉིས་ཀྱི་རིགས་ཞེས་པ་ཙམ་ལས་རང་བཞིན་གནས་རིགས་ཀྱི་ཐ་སྙད་ཁས་མི་ལེན་ལ། སེམས་ཙམ་པས་སྐྱེ་མཆེད་དྲུག་གི་ཁྱད་པར་ལ། རྐྱེན་གྱིས་ཡང་དག་པར་བླང་བ་དང༌། ཆོས་ཉིད་ཀྱིས་ཐོབ་པ་གཉིས་སུ་ཕྱེ་ནས། སྔ་མ་ལ་རྒྱས་འགྱུར་གྱི་རིགས་དང༌། ཕྱི་མ་ལ་རང་བཞིན་གནས་རིགས་སུ་འཇོག་པ་ཡིན་ཏེ། ཀུན་མཁྱེན་བླ་མའི་བཀའ་འགྲེལ་དུ། ཉི་སྣང་གི་ལུང་དྲངས་པ་ལས། གཞན་དག་ནི་རིགས་ནི་སྐྱེ་མཆེད་དྲུག་གི་ཁྱད་པར་ཡིན་ནོ། །དེ་ཡང་རྣམ་པ་གཉིས་ཏེ། རྐྱེན་གྱིས་ཡང་དག་པར་བླང་བ་དང༌། རང་བཞིན་དུ་གནས་པའོ་ཞེས་ཟེར་རོ། །ཞེས་གསུངས་པའི་ཕྱིར། ཁོ་བོའི་ལེགས་བཤད་དོ། །དབུ་མ་པའི་ལུགས་ལ་གཉིས་ཏེ། བཀའ་སྲོལ་གཉིས་ཀྱི་ལུགས་ངོས་གཟུང་བ་དང༌། བདེ་གཤེགས་སྙིང་པོའི་མཚན་གྱི་རྣམ་གྲངས་བསྟན་པའོ། །དང་པོ་ནི། དབུ་མ་པའི་ལུགས་འདི་ནི། བྱམས་མགོན་དང་ཀླུ་སྒྲུབ་གཉིས་ཆར་གྱིས་སེམས་གསལ་བ་སེམས་ཅན་ནས་སངས་རྒྱས་ཀྱི་བར་དུ་རྒྱུན་ཆགས་ཤིང་མ་འགགས་པ་དང༌། ངོ་བོ་མཐའ་བཞི་སྤྲོས་པས་སྟོང་པའི་སྟོང་ཉིད་གཉིས་

༼༡༣༽ ཟུང་དུ་འཇུག་པའི་འདུས་མ་བྱས་ལ་རང་བཞིན་གནས་རིགས་དང༌། རྒྱུ་དུས་ཀྱི་བདེ་གཤེགས་སྙིང་པོར་བཞེད་པ་ཡིན་ནོ། །བཞེད་ཚུལ་དེ་ཡང་ཐེག་པ་ཆེན་པོ་རྒྱུད་བླ་མ་ལས། ཇི་སྙེད་པའི་ལྡོག་པ་ཞེས་བྱ་བ་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པར་སྒྲུབ་ཚུལ་བཤད་པ་ཡིན་ཏེ། གཞི་ལམ་འབྲས་བུའི་ཡོན་ཏན་གྱི་ལྡོག་པ་མ་ལུས་པ་ཚང་བའི་བདེ་གཤེགས་སྙིང་པོ་ནི། རྫོགས་སངས་རྒྱས་ཀྱི་སྐུ་ནི་འཕྲོ་ཕྱིར་ལ་སོགས་པ་སྒྲུབ་བྱེད་གསུམ་གྱིས་སེམས་ཅན་གྱི་རྒྱུད་ལ་ཡོད་པར་བསྒྲུབས། ངོ་བོ་དང་རྒྱུ་དང་འབྲས་བུ་ལས་ལྡན་ལ་སོགས་པ་རྣམ་གཞག་བཅུས་བདེ་གཤེགས་སྙིང་པོར་གཏན་ལ་ཕབ། སངས་རྒྱས་ཀྱི་སྐུ་ཤིན་ཏུ་མཚར་པ་པདྨའི་ནང་ན་ཡོད་པ་སོགས། དཔེ་དགུས་བདེ་གཤེགས་སྙིང་པོ་གློ་བུར་གྱི་དྲི་མས་སྒྲིབ་པའི་ཚུལ་བསྟན། དག་པ་གཉིས་ལྡན་གྱི་བྱང་ཆུབ་དང༌། སངས་རྒྱས་ཀྱི་ཡོན་ཏན་དང༌། སངས་རྒྱས་ཀྱི་ཕྲིན་ལས་དང་གསུམ་གྱིས་མཐར་ཐུག་འབྲས་བུའི་གནས་ཚུལ་ཁྱད་པར་དུ་བཤད་པ་ཡིན་པའི་ཕྱིར། སྒྲུབ་བྱེད་གསུམ་པོ་དེ་ལ་དཔེ་དགུས་མཚོན་པའི་དོན་དགུར་ཡོད་པ་ཡིན་ཏེ། རྫོགས་སངས་སྐུ་ནི། ཞེས་པའི་སྐུ་དེ་ལ་དཔེ་གསུམ་གྱིས་མཚོན་པའི་དོན་གསུམ་དང༌། དེ་བཞིན་ཉིད་ལ་དཔེ་གཅིག་གིས་མཚོན་པའི་དོན་གཅིག་དང༌། རིགས་དཔེ་ལྔས་མཚོན་པའི་དོན་ལྔར་ཡོད་པའི་ཕྱིར་ཏེ། རྒྱུད་བླ་མ་ལས། འདི་ཡི་རང་བཞིན་ཆོས་སྐུ་དང༌། །དེ་བཞིན་ཉིད་དང་རིགས་ཀྱང་སྟེ། །དེ་ནི་དཔེ་གསུམ་གཅིག་དང་ནི། །ལྔ་རྣམས་ཀྱིས་ནི་ཤེས་པར་བྱ། །ཞེས་གསུངས་པའི་ཕྱིར། དེ་ཡང་སོ་ ༼༡༤༽ སོར་ངོས་བཟུང་ན། །དེ་བཞིན་གཤེགས་པའི་སྐུ་གཟུགས་དྲི་མ་མེད་པ་དང༌། སྦྲང་རྩི་རོ་གཅིག་པ་དང༌། འབྲས་བུ་སྣ་ཚོགས་པའི་ཤུན་པའི་སྦུབས་ཀྱི་སྙིང་པོ་དང་གསུམ་གྱིས་རིམ་བཞིན་དུ་མཚོན་པའི་གློ་བུར་དྲི་བྲལ་གྱི་ཆོས་དབྱིངས་དང༌། ཟབ་མོ་སྟོང་ཉིད་སྟོན་པའི་གསུང་རབ་དང༌། བརྗོད་བྱ་སྣ་ཚོགས་སྟོན་པའི་གསུང་རབ་དང་གསུམ་ནི་དཔེ་གསུམ་གྱིས་མཚོན་པའི་དོན་གསུམ།

གསེར་གྱི་གཟུགས་ཀྱི་དཔེས་མཚོན་པའི་རང་བཞིན་རྣམ་དག་གི་དེ་བཞིན་ཉིད་ནི། དཔེ་གཅིག་གིས་མཚོན་པའི་དོན་གཅིག་དང༌། རང་བཞིན་གནས་རིགས་དང༌། རྒྱས་འགྱུར་གྱི་རིགས་དང༌། འབྲས་བུ་ངོ་བོ་ཉིད་ཀྱི་སྐུ་དང༌། ལོངས་སྐུ་དང༌། སྤྲུལ་སྐུ་དང་ལྔ་ནི་དཔེ་གཏེར་དང༌། འབྲས་བུ་ཅན་གྱི་ཤིང་དང༌། རིན་པོ་ཆེ་ལས་གྲུབ་པའི་སྐུ་དང༌། འཁོར་ལོས་སྒྱུར་བའི་རྒྱལ་པོ་དང༌། གསེར་ལས་གྲུབ་པའི་སྲོག་ཆགས་ཀྱི་གཟུགས་བརྙན་དང་ལྔས་རིམ་པ་བཞིན་དུ་མཚོན་པ་ཡིན་ཏེ། དེ་སྐད་དུ། རྒྱུད་བླ་ལས། ཆོས་སྐུ་རྣམ་གཉིས་ཤེས་བྱ་སྟེ། །ཆོས་དབྱིངས་ཤིན་ཏུ་དྲི་མེད་དང༌། །དེ་ཡི་རྒྱུ་མཐུན་ཟབ་པ་དང༌། །སྣ་ཚོགས་ཚུལ་ནི་སྟོན་པ་འོ། །འཇིག་རྟེན་འདས་ཕྱིར་འཇིག་རྟེན་ན། །འདི་ལ་དཔེ་ནི་མི་དམིགས་པས། །དེ་བཞིན་གཤེགས་པ་ཉིད་དང་ཁམས། །འདྲ་བ་ཉིད་དུ་བསྟན་པ་ཡིན། །ཕྲ་མོ་ཟབ་མོའི་ཚུལ་བསྟན་ནི། །སྦྲང་རྩི་རོ་གཅིག་པ་བཞིན་ཏེ། །རྣམ་པ་སྣ་ཚོགས་ཚུལ་བསྟན་ནི། །སྣ་ཚོགས་སྦུབས་སྙིང་བཞིན་ཤེས་བྱ། །རང་བཞིན་འགྱུར་བ་མེད་པ་དང༌། །དགེ་དང་རྣམ་པར་དག་ ༼༡༥༽ པའི་ཕྱིར། །དེ་བཞིན་ཉིད་འདི་གསེར་གྱི་ནི། །གཟུགས་དང་མཚུངས་པར་བརྗོད་པ་ཡིན། །གཏེར་དང་འབྲས་བུའི་ཤིང་བཞིན་དུ། །རིགས་དེ་རྣམ་གཉིས་ཤེས་བྱ་སྟེ། །ཐོགས་མེད་རང་བཞིན་གནས་པ་དང༌། །ཡང་དག་བླང་བ་མཆོག་ཉིད་དོ། །རིགས་འདི་གཉིས་ལས་སངས་རྒྱས་ཀྱི། །སྐུ་གསུམ་ཐོབ་པར་འདོད་པ་ཡིན། །དང་པོའི་སྐུ་ནི་དང་པོ་སྟེ། །གཉིས་པ་ཡི་ནི་ཕྱི་མ་གཉིས། །ངོ་བོ་ཉིད་སྐུ་མཛེས་པ་ནི། །རིན་ཆེན་སྐུ་འདྲར་ཤེས་བྱ་སྟེ། །རང་བཞིན་གྱིས་ནི་བྱས་མིན་དང༌། །ཡོན་ཏན་རིན་ཆེན་གཏེར་ཡིན་ཕྱིར། །ཆོས་ཆེན་རྒྱལ་སྲིད་ཆེ་ལྡན་ཕྱིར། །རྫོགས་ལོངས་འཁོར་ལོས་སྒྱུར་བཞིན་ནོ། །རང་བཞིན་གྱིས་ནི་གཟུགས་བརྙན་ཕྱིར། །སྤྲུལ་པ་གསེར་གྱི་གཟུགས་ལྟ་བུ། །ཞེས་གསུངས་པས་སོ། །ཡང་ཀླུ་སྒྲུབ་ཞབས་ཀྱི་རིགས་ཚོགས་ལས།

ཇི་ལྟའི་ལྡོག་པ་བདེ་གཤེགས་སྙིང་པོའི་ངོ་བོ་སྤྲོས་བྲལ་བཤད་པ་ཡིན་ཏེ། རྟེན་འབྲེལ་གྱི་ཆོས་ཐམས་ཅད་མཐའ་བཞི་སྤྲོས་པས་སྟོང་ཚུལ་དོན་དམ་དཔྱོད་བྱེད་ཀྱི་རིགས་པས་གཏན་ལ་ཕབ་ནས་སྤྲོས་བྲལ་སྟོང་ཉིད་དེ་ལ་འཁོར་འདས་ཀུན་གྱི་བྱ་བྱེད་རུང་བར་གསུངས་པའི་ཕྱིར་ཏེ། རྩ་ཤེ་ལས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པས། །དེ་ཕྱིར་སྟོང་པ་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཞེས་དང༌། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཡིན། །ཞེས་གསུངས་པས་སོ། །བསྟོད་ཚོགས་ལས། ཟུང་འཇུག་གི་ལྡོག་པ་ཞེས་པ་བདེ་གཤེགས་ ༼༡༦༽ སྙིང་པོའི་ངོ་བོ་སྤྲོས་བྲལ་དེ་ཡང་སེམས་གསལ་བ་དང་ཟུང་དུ་འཇུག་པར་བཤད་པ་ཡིན་ཏེ། རིགས་པས་གཏན་ལ་ཕབ་པའི་སྟོང་ཉིད་དེའང་ཅི་ཡང་མེད་ཙམ་གྱི་སྟོང་རྐྱང་ཡིན་པ་སྤངས་ནས། འཁོར་འདས་རང་བཞིན་ལྷུན་གྲུབ་ཀྱི་སེམས་དང་ཟུང་དུ་འཇུག་པ་ཉིད་ཀྱི་ཆོས་ཡིན་པའི་ཕྱིར་ན། འཁོར་འདས་ཀྱི་བྱ་བྱེད་རུང་བར་གསུངས་པའི་ཕྱིར་ཏེ། ཆོས་དབྱིངས་བསྟོད་པ་ལས། ཉོན་མོངས་དྲ་བས་གཡོགས་པ་ན། །སེམས་ཞེས་བྱ་བར་བརྗོད་པ་ཡིན། །དེ་ཉིད་ཉོན་མོངས་བྲལ་གྱུར་ན། །སངས་རྒྱས་ཞེས་ནི་བརྗོད་པར་བྱ། །ཞེས་དང༌། ཉོན་མོངས་ནང་ན་ཡེ་ཤེས་ཀྱང༌། །དེ་བཞིན་དྲི་མ་མེད་པར་གནས། །ཞེས་གསུངས་པས་སོ། །དེང་སང་ཕལ་ཆེར་ལུགས་འདི་ལ་རྒྱུད་བླ་མ་ལས། བདེ་གཤེགས་སྙིང་པོ་གསལ་བའི་ལྡོག་པ་ནས་བཤད། རིགས་ཚོགས་ལས་སྟོང་པའི་ལྡོག་པ་ནས་བཤད་པ་ཡིན་ཞེས་གསུངས་པ་ནི་ད་དུང་ཀུན་མཁྱེན་བླ་མའི་དགོངས་པ་ཅུང་མ་ལོངས་པར་སེམས་ཏེ། གཞུང་ཁ་ཅིག་ལས། ཆོས་ཅན་གསལ་བའི་ལྡོག་པ་ནས་གསུངས་པ་དང༌། ཁ་ཅིག་ལས་ཆོས་ཉིད་སྟོང་པའི་ལྡོག་པ་ནས་གསུངས་པ་དང༌། ཁ་ཅིག་ལས་ཆོས་སྐུའི་ལྡོག་པ་ནས་གསུངས་པ་དང༌། ཁ་ཅིག་ལས་རྒྱུ་རིགས་ཀྱི་སྒོ་ནས་གསུངས་པ་སོགས་སྤྱིར་བདེ་གཤེགས་སྙིང་པོ་ལ་བཤད་ཚུལ་མཐའ་ཡས་པ་ཡོད་མོད།

རྒྱུད་བླ་མར་ནི། དཔེ་དགུ་དོན་དགུ་སོགས་ཀྱི་སྐབས་སུ་མཚན་ཉིད་དེ་དག་ཡོངས་རྫོགས་ཀྱི་སྒོ་ནས་བསྟན་པ་ཡིན་པའི་ཕྱིར། དེ་སྐད་དུ། གསུང་རབ་དགོངས་གསལ་ལས། རྒྱུད་བླ་མར་ནི་མཚན་ཉིད་ཡོངས་རྫོགས་ཀྱི་སྒོ་ནས་བསྟན་པར་ཤེས་པར་ ༼༡༧༽ བྱའོ་ཞེས་དང༌། ཕར་ཕྱིན་བཀའ་འགྲེལ་ལས་ཀྱང༌། རང་གི་ངོ་བོ་ཡོངས་སུ་རྫོགས་པ་ནི། རྒྱུད་བླ་མར། རྫོགས་སངས་སྐུ་ནི་ཞེས་སོགས་འདྲེན་པར་མཛད་པས་སོ། །ཇི་སྙེད་པའི་ལྡོག་པ་བཤད་ཚུལ་ཞེས་པ་ཡང་གསལ་བའི་ལྡོག་པ་རྐྱང་པ་ལ་ཟེར་བ་མ་ཡིན་གྱ།ི བདེ་གཤེགས་སྙིང་པོ་སྒྲུབ་བྱེད་གསུམ་ལ་སོགས་པའི་སྒོ་ནས་སེམས་ཅན་གྱི་རྒྱུད་ལ་ཡོད་པ་དེ་ལ་ཇི་སྙེད་པའི་ལྡོག་པར་འཇོག་པ་ལུགས་འདིའི་ཐུན་མོང་མ་ཡིན་པའི་གནད་ཡིན་ཏེ། གོང་འོག་ཀུན་ཏུ་འབྱུང་ངོ༌། །འདི་ཉིད་ནི་ཁོ་བོའི་ཡོངས་འཛིན་དམ་པ་དབང་ཕྱུག་དཔལ་བཟང་པོའི་གསུང་ལས་ཐོས་སོ། །ཇི་སྙེད་པའི་ལྡོག་པ་སོགས་ཀྱི་བཤད་ཚུལ་དེས་ན། དབུ་མ་པའི་ལུགས་ཀྱི་གཞི་བདེ་གཤེགས་སྙིང་པོའི་འདོད་ཚུལ་ལ། རྒྱལ་ཚབ་བྱམས་མགོན་དང༌། རྒྱལ་བས་ལུང་བསྟན་པའི་ཀླུ་སྒྲུབ་གཉིས་དགོངས་པ་མཐུན་ཏེ། རྒྱུད་བླ་མ་ལས། ཆོས་ཅན་གསལ་བ་སོགས་མཚན་ཉིད་ཡོངས་རྫོགས་ཀྱི་སྒོ་ནས་བསྟན་ཅིང༌། ཀླུ་སྒྲུབ་ཀྱི་གཞུང་ལས་ཀྱང་ཆོས་ཉིད་སྟོང་པ་དང་ཟུང་འཇུག་གཉིས་ཀྱི་སྒོ་ནས་བསྟན་པས་ཤིང་རྟའི་སྲོལ་འབྱེད་གཉིས་ཆར་ཡང༌། བདེ་གཤེགས་སྙིང་པོ་གསལ་སྟོང་ཟུང་འཇུག་ལ་འཇོག་པར་བཞེད་པ་མཐུན་པའི་ཕྱིར་རོ། །གཉིས་པ་མཚན་གྱི་རྣམ་གྲངས་བསྟན་པ་ལ། ཕར་ཕྱིན་ཐེག་པ་ནས་གསུངས་པའི་མཚན་གྱི་རྣམ་གྲངས་དང༌། རྡོ་རྗེ་ཐེག་པ་ནས་གསུངས་པའི་མཚན་གྱི་རྣམ་གྲངས་གཉིས་སོ། །དང་པོ་ནི། ཕ་རོལ་ཏུ་ཕྱིན་པའི་གཞུང་རྣམས་ལས། བདེ་གཤེགས་སྙིང་པོ་ལ་མཚན་གྱི་རྣམ་གྲངས་དུ་མ་བཤད་དེ། ཆོས་དབྱིངས་བསྟོད་པ་ལས། ཆོས་ཀྱི་དབྱིངས་ལ་ཕྱག་འཚལ་འདུད། །ཅེས་ ༼༡༨༽ དང༌། རྒྱུད་བླ་མ་ལས།

དྲི་བཅས་དེ་བཞིན་ཉིད་དང་དྲི་མ་མེད། །ཅེས་དང༌། སེམས་ཀྱི་རང་བཞིན་འོད་གསལ་གང་ཡིན་པ། །ཞེས་དང༌། སེམས་ཀྱི་དག་པ་ལ་རབ་གནས། །ཞེས་དང༌། དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་ཆོས་སྐུ་འདི་ཉིད་ཉོན་མོངས་པའི་སྦུབས་ལས་མ་གྲོལ་བས་ན་དེ་བཞིན་གཤེགས་པའི་སྙིང་པོ་ཞེས་བགྱིའོ། །ཞེས་ཆོས་སྐུ་ལ་སོགས་པ་མཚན་གྱི་རྣམ་གྲངས་དུ་མ་གསུངས་པས་སོ། །དེར་མ་ཟད་མདོ་སྡེ་ལང་གཤེགས་ལས། དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་བསྒྲགས་པ་སྦྱང་བར་བྱའོ། །ཞེས་དང༌། རྒྱན་སྟུག་པོ་བཀོད་པ་ལས། ཇི་ལྟར་ཟླ་བ་སྐར་ཚོགས་དང༌། །མཁའ་ལ་ལྷན་ཅིག་གནས་པ་ལྟར། །དེ་བཞིན་ཀུན་གཞིའི་རྣམ་ཤེས་ཀྱང༌། །རྣམ་ཤེས་བདུན་དང་ལྷན་ཅིག་གནས། །ཞེས་དང༌། ལམ་འབྲས་རྡོ་རྗེའི་ཚིག་རྐང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད། ཅེས་དང༌། དཔལ་ལྡན་ཟླ་བའི་འཇུག་པ་རང་འགྲེལ་ལས། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ལ་ཀུན་གཞིའི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། །ཞེས་དང༌། མདོ་གཞན་ལས། ས་རྣམས་སྣ་ཚོགས་ཀུན་གཞི་སྟེ། །བདེ་གཤེགས་སྙིང་པོ་དགེ་བའང་དེ། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་རྣམས་གསུང་བར་མཛད། །ཅེས་བྱ་བ་ལ་སོགས་པའི་ཀུན་གཞིའི་སྒྲ་ཡང༌། བདེ་གཤེགས་སྙིང་པོ་འདི་ལ་བཞེད་པ་ཡིན་ཏེ། དེ་དག་བདེ་གཤེགས་སྙིང་པོ་གསལ་བའི་ལྡོག་པ་ནས་བཤད་པ་དང་དོན་གནད་གཅིག་པའི་ཕྱིར། འོ་ན་ ༼༡༩༽ ཀུན་གཞིའི་རྣམ་ཤེས་དེ་དག་བདེ་གཤེགས་སྙིང་པོ་ཡིན་ནམ་ཞེ་ན། མ་ཡིན་ཏེ། ཀུན་གཞིའི་རྣམ་ཤེས་ནི་བདེ་གཤེགས་སྙིང་པོའི་ཡ་གྱལ་གསལ་བའི་ཆ་ཡིན་པས་འདུས་བྱས་ཡིན་ལ། བདེ་གཤེགས་སྙིང་པོ་ནི་འདུས་མ་བྱས་ཡིན་པའི་ཕྱིར་དང༌། བདེ་གཤེགས་སྙིང་པོའི་མཚན་དུ་བཞེད་ན་བདེ་གཤེགས་སྙིང་པོ་ཡིན་པས་མ་ཁྱབ་པའི་ཕྱིར། ཀུན་གཞིའི་སྒྲ་ཡང་འདི་ལ་བཞེད། །ཅེས་པ་ཡང༌།

ཀུན་གཞིའི་རྣམ་ཤེས་ཀྱི་སྒྲ་བདེ་གཤེགས་སྙིང་པོའི་མཚན་དུ་བཞེད་ཅེས་པའི་དོན་ཡིན་ཏེ། སེམས་ཙམ་པ་དག་བདེ་གཤེགས་སྙིང་པོ་ལ་བརྟེན་ནས་སྒྲུབ་པ་ལ་འཇུག་པའི་ཆེད་དུ་ལང་གཤེགས་དང༌། མདོ་གཞན་ལས་བདེ་གཤེགས་སྙིང་པོ་ལ་ཀུན་གཞིའི་རྣམ་ཤེས་ཀྱི་མིང་འདོགས་དངོས་སུ་མཛད་པ་དེ་ལས་རྟོགས་ནུས་པས་སོ། །རང་རེས་ཕྱོགས་པ་ཁ་ཅིག རང་བཞིན་གྱི་དྲི་མས་རྣམ་པར་དག་པའི་སེམས་གསལ་རིག་ལ་བདེ་གཤེགས་སྙིང་པོར་བཞེད་པ་ཡང་སེམས་ཙམ་པའི་གྲུབ་མཐར་ལྷུང་གི དབུ་མ་པའི་ལུགས་ལ་མི་འཐད་དེ། རབ་དབྱེ་ལས། ཚོགས་བརྒྱད་འདུས་བྱས་ཡིན་པའི་ཕྱིར། །བདེ་གཤེགས་སྙིང་པོར་མི་འཐད་དེ། །མདོ་ལས་བདེ་གཤེགས་སྙིང་པོ་ནི། །འདུས་མ་བྱས་སུ་གསུངས་ཕྱིར་རོ། །ཞེས་གསུངས་པ་དང་དངོས་སུ་འགལ་བའི་ཕྱིར་རོ། །གཉིས་པ་རྡོ་རྗེ་ཐེག་པ་ནས་གསུངས་པའི་མཚན་གྱི་རྣམ་གྲངས་ནི། མཚན་བརྗོད་ལས། འཇམ་དཔལ་དཔལ་དང་ལྡན་པའི་མཆོག །ཅེས་དང༌། བརྟག་གཉིས་ལས། ལུས་ལ་ཡེ་ཤེས་ཆེན་པོ་གནས། །ཞེས་དང༌། རང་བཞིན་ལྷན་ཅིག་སྐྱེས་ཞེས་བརྗོད། །ཅེས་དང༌། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་ ༼༢༠༽ སྟོང་མེད། །བཅད་དང་གཞིག་པར་བྱ་བ་མེད། །བསྲེག་པར་བྱར་མེད་གཞིག་མེད་པར། །སྟོང་ཉིད་རྡོ་རྗེར་བརྗོད་པར་བྱ། །ཞེས་དང༌། བརྟག་གཉིས་ལས། རྡོ་རྗེ་མི་ཕྱེད་ཅེས་བྱར་བརྗོད། །སེམས་དཔའ་སྲིད་པ་གསུམ་གཅིག་པ། །འདིས་ནི་ཤེས་རབ་རིགས་པ་ཡིས། །རྡོ་རྗེ་སེམས་དཔའ་ཞེས་བྱར་བརྗོད། །ཅེས་དང༌། ཀུན་ཏུ་བཟང་པོ་ཀུན་བདག་ཉིད། །ཅེས་དང༌། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། །ཞེས་བྱ་བ་ལ་སོགས་པ་བདེ་གཤེགས་སྙིང་པོ་ལ་མཚན་གྱི་རྣམ་གྲངས་མཐའ་ཡས་པ་གསུངས་པ་ཡིན་ནོ། །ཁྱབ་མཐའ་ནི་མི་འཛིན་ཏེ། ལུས་ལ་ཡེ་ཤེས་ཆེན་པོ་གནས། །ཞེས་པའི་ཡེ་ཤེས་དེ་ལ་རང་བཞིན་ལྷན་སྐྱེས་དང་ཞུ་བདེ་ལྷན་སྐྱེས་ཀྱི་ཡེ་ཤེས་གཉིས་ཡོད་པ་ལས། སྔ་མ་བདེ་གཤེགས་སྙིང་པོ་དང༌།

ཕྱི་མ་མཚོན་བྱེད་དཔེའི་ཡེ་ཤེས་ཡིན་པའི་ཕྱིར་དང༌། འཇམ་དཔལ་དང་རྡོ་རྗེ་སེམས་དཔའ་ལ་ཡང༌། གཞི་ལམ་འབྲས་གསུམ་དུ་ཡོད་པ་ལས། གཞི་དུས་ཀྱི་དེ་ཙམ་བདེ་གཤེགས་སྙིང་པོ་ཡིན་པའི་ཕྱིར་རོ། །གཉིས་པ་ལོག་རྟོག་བྱེ་བྲག་ཏུ་དགག་པ་ལ་ལྔ་སྟེ། དགག་བྱ་བཅད་པའི་མེད་དགག་སྙིང་པོར་འདོད་པ་དགག་པ། སྙིང་པོ་གཉིས་སུ་ཕྱེ་བ་ལ་དཔྱད་པ། འགྲོ་ཀུན་སྙིང་པོས་སྟོང་པར་འདོད་པ་དགག་པ། དག་པ་གཉིས་པོ་འགལ་བར་འདོད་པ་དགག་པ། སྙིང་པོ་དཔྱད་བཟོད་ཀྱི་བདེན་གྲུབ་ཏུ་འདོད་པ་དགག་པའོ། །དང་པོ་ལ་ཕྱོགས་སྔ་བརྗོད་པ་དང༌། དེ་དགག་པ་གཉིས། དང་པོ་ནི། དར་ཊཱིཀ་པ་རྗེས་འབྲང་དང་བཅས་པ་ན་རེ། དྲི་བཅས་ཀྱི་སེམས་ལ་དབུ་མའི་རིགས་པས་བདེན་པ་བཀག་ཙམ་གྱི་སྟོང་རྐྱང་མེད་དགག་བདེ་གཤེགས་སྙིང་པོ་ཡིན་ཞེས་ ༼༢༡༽ ཟེར་རོ། །གཉིས་པ་ནི། སྟོང་རྐྱང་མེད་དགག་འདི་ཉིད་ཆོས་ཅན། གནས་ལུགས་ཀྱང་མ་ཡིན་ན་རང་བཞིན་གནས་རིགས་དང་རྒྱུ་བདེ་གཤེགས་སྙིང་པོར་མི་འཐད་དེ། རྟོག་པས་དགག་བྱ་བདེན་གྲུབ་བཅད་ཙམ་གྱིས་གཞན་སེལ་ཡིན་པའི་ཕྱིར། དཔེར་ན་ཐོགས་བཅས་བསལ་བ་ལ་ནམ་མཁའ་དང༌། མགོ་བོར་འབིགས་ནུས་ཀྱི་དངོས་པོ་བསལ་བ་ལ་རྭ་མེད་ཅེས་མིང་དུ་བཏགས་པ་ལྟར་རོ། །དེས་ན་སྟོང་རྐྱང་འདི་ལ་འཁོར་བ་ཚང་ཚུལ་དང༌། ལམ་བསྒོམ་ཚུལ་དང༌། འབྲས་བུ་སྐུ་གསུམ་འབྱུང་ཚུལ་རྩིར་མེད་པས། ངན་རྟོག་གི་དྲྭ་བ་འདི་དོར་ཅིག་ཅེས་གདམས་སོ། །གསལ་བ་དང་ཟུང་དུ་འཇུག་པའི་ཆོས་དབྱིངས་སྟོང་པ་ཉིད་ལ་ནི་དེ་དག་རྩིར་ཡོད་པས་འཁོར་འདས་ཀྱི་གཞིར་གྱུར་པའི་སྙིང་པོར་འཇོག་པ་ཡིན་ཏེ། གཞིའི་དུས་སུ་འཁོར་བའི་ཆོས་ཐམས་ཅད་དང༌། ལམ་གྱི་དུས་སུ་ལམ་གྱི་ཆོས་ཐམས་ཅད་དང༌། འབྲས་བུའི་དུས་སུ་འབྲས་བུའི་ཆོས་ཐམས་ཅད་ཀྱང་ཟུང་འཇུག་གི་ཆོས་དབྱིངས་དེ་ལ་བརྟེན་པའི་ཕྱིར་རོ། །གཉིས་པ་སྙིང་པོ་གཉིས་སུ་ཕྱེ་བ་ལ་དཔྱད་པ་གཉིས་ཏེ། ཇི་ལྟར་གསུངས་པའི་ཚུལ་དང༌། དགོངས་པ་ངོས་གཟུང་བའོ། །དང་པོ་ནི།

རོང་ཊཱིཀ་གི་དངོས་བསྟན་ལ་ཞེན་པ་ཁ་ཅིག སེམས་ཀྱི་སྟོང་ཆ་དང་གསལ་ཆ་གཉིས། རིམ་བཞིན་འདུས་མ་བྱས་རང་བཞིན་གནས་རིགས་དང༌། འདུས་བྱས་རང་བཞིན་གནས་རིགས་ཡིན་ཏེ། ཊཱི་ཀ་ལས་དེ་ལྟར་བཤད་པའི་ཕྱིར་ཞེས་ཟེར་རོ། །གཉིས་པ་ནི། རོང་ཊཱིཀ་གི་དགོངས་པ་འདི་ལྟར་ཡིན་ཏེ། དེང་སང་ཕར་ཆེར་ཆོས་ཅན་གསལ་བའི་སྟེང་གི་བདེན་པ་བཀག་ཙམ་གྱི་མེད་དགག་རང་བཞིན་གནས་རིགས་སུ་འདོད་པ་ལ། དེ་རང་བཞིན་གནས་རིགས་ཡིན་ན། ཆོས་ ༼༢༢༽ ཅན་གསལ་བ་ཡང་རང་བཞིན་གནས་རིགས་སུ་འགྱུར་རོ། །ཞེས་པའི་ཐལ་བ་འཕངས་པའི་སྒོ་ནས་ཕུགས་ཀྱི་བཞེད་པ་བདེ་གཤེགས་སྙིང་པོ་གསལ་སྟོང་ཟུང་འཇུག་ཏུ་སྒྲུབ་པའི་ཕྱིར་གནས་སྐབས་སུ་སྦ་སྨྱུག་གཡས་ཕྱོགས་ལ་གུག་པ། གཡོན་ཕྱོགས་ལ་གཞུ་ལྟར་འཐེན་པ་འཁྱོག་པོ་བསྲང་བའི་ཚུལ་ཡིན་ཏེ། གསལ་སྟོང་ཟུང་འཇུག་ལ་ཡ་གྱལ་གསལ་བ་དང་སྟོང་པ་གཉིས་ཀ་ཚོགས་དགོས་པའི་ཕྱིར། གནད་ཀྱི་དོན་ནི། རང་བཞིན་གནས་རིགས་ཡིན་ན། འདུས་བྱས་ཡིན་པས་ཁྱབ་པ་སེམས་ཙམ་པའི་ལུགས་དང༌། དེ་ཡིན་ན་འདུས་མ་བྱས་ཡིན་པས་ཁྱབ་པ་དབུ་མ་པའི་ལུགས་ཡིན་པའི་རྣམ་དབྱེ་སོ་སོར་ཕྱེད་དགོས་ཏེ། སེམས་ཙམ་པས། རང་བཞིན་གནས་རིགས་ཞེས་པའི་རང་བཞིན་དང༌། ཟག་མེད་ཀྱི་ཡེ་ཤེས་ཀྱི་རྒྱུ་དོན་གཅིག་པར་འདོད་པ་ལ། དབུ་མ་པས་རྒྱས་འགྱུར་གྱི་རིགས་ཀྱི་མ་ངེས་པ་བརྗོད་ནས་རང་ལུགས་རང་བཞིན་དེ་དང་ཆོས་དབྱིངས་དོན་གཅིག་པར་མཛད་པས་ན། རང་བཞིན་གནས་རིགས་དང་ཆོས་དབྱིངས་ཀྱི་རིགས་དོན་གཅིག་ཏུ་འགྱུར་བའི་ཕྱིར། དེ་སྐད་དུ། ཉི་སྣང་ལས། དེ་དག་གིས་ནི་རང་བཞིན་དུ་གནས་པའི་རིགས་ལ་རང་བཞིན་དུ་བརྗོད་པའི་དོན་བརྗོད་དགོས་སོ། །རྒྱུའི་རྣམ་གྲངས་ཡིན་ནོ་ཞེ་ན། རྐྱེན་གྱིས་ཡང་དག་པར་བླང་བ་ཡང་དེ་ཡིན་པ་དེས་ན་དོན་གྱི་ཁྱད་པར་ཅི་ཡོད། ཆོས་ཉིད་ཀྱི་རྣམ་གྲངས་ཡིན་པ་ལ་ནི་ཉེས་པ་འདི་མེད་དོ། །ཞེས་གསུངས་སོ། །གསུམ་པ་འགྲོ་ཀུན་སྙིང་པོས་སྟོང་པ་དགག་པ་ལ་གཉིས་ཏེ།

ཕྱོགས་སྔ་བརྗོད་པ་དང༌། དེ་དགག་པའོ། །དང་པོ་ནི། པཎ་ཆེན་ཤཱཀྱ་མཆོག་ལྡན་གྱི་བཞེད་པ་ལ། བདེ་གཤེགས་སྙིང་པོ་སངས་རྒྱས་ཁོ་ནའི་རྒྱུད་ལ་ཡོད་ཀྱི་སེམས་ཅན་ 

༼༢༣༽ གྱི་རྒྱུད་ལ་མེད་དེ། དཔེར་ན་བུ་རམ་གྱི་སྙིང་པོ་བུ་རམ་ཁོ་ན་ལ་ཡོད་པ་ལྟར། ཆོས་ཐམས་ཅད་ཀྱི་སྙིང་པོ་རང་རང་ཁོ་ན་ལ་ཡོད་པའི་ཕྱིར། མདོ་བསྟན་བཅོས་རྣམས་ལས། སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པར་གསུངས་པ་ནི་དྲང་དོན་ཡིན་ཏེ། རབ་དབྱེ་ལས། དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དགོངས་པ་ཅན་དུ་གཏན་ལ་ཕབ་པའི་ཕྱིར། ཞེས་སྒྲོ་འདོགས་པར་བྱེད་དོ། །གཉིས་པ་ལ་གསུམ་སྟེ། ལུང་རིགས་ཀྱི་གནོད་བྱེད་བསྟན་པ། འཇམ་དབྱངས་བླ་མའི་དགོངས་པར་མི་འཐད་པ། མ་འཁྲུལ་པའི་གདམས་པ་སྦྱིན་པའོ། །དང་པོ་ནི། པཎ་ཆེན་གྱི་བཞེད་པ་དེ་ནི། འཇིག་རྟེན་བསྟན་བཅོས་གཉིས་ཀའི་ཐ་སྙད་དང་འགལ་ཏེ། འཇིག་རྟེན་དང་འགལ་ཚུལ་ནི། ཙནྡན་སྦྲུལ་གྱི་སྙིང་པོ་ཙནྡན་ལ་ཡོད་པ་དང༌། མར་འོ་མའི་སྙིང་པོ་ཡིན་པ་སོགས་ཀྱི་འཇིག་རྟེན་གྱི་གྲགས་པ་མི་འཐད་པར་ཐལ། སྦྲུལ་གྱི་སྙིང་པོ་སྦྲུལ་ཁོ་ན་དང་མར་གྱི་སྙིང་པོ་མར་ཁོ་ན་ལ་ཡོད་པའི་ཕྱིར། རྟགས་ཁས། བསྟན་བཅོས་དང་འགལ་ཚུལ་ནི། མདོ་ལས། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །ཅེས་དང༌། རྒྱུད་བླ་ལས། ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པ་མི་འཐད་པར་ཐལ། འགྲོ་བའི་རྒྱུད་ལ་བདེ་གཤེགས་སྙིང་པོ་མེད་པའི་ཕྱིར། དེ་ལྟར་གསུངས་པ་དེ་ཉིད་དྲང་དོན་ཡིན་པའི་ཕྱིར་མེད་དོ་སྙམ་ན། བརྗོད་བྱ་བདེན་པ་གཉིས་ཀྱི་སྒོ་ནས་དྲང་ངེས་རྣམ་གཞག་བྱེད་པའི་ཚེ་དྲང་དོན་ཀུན་ཐ་སྙད་དུ་མེད་པར་ཁས་ལེན་ན། ཕུང་ཁམས་སྐྱེ་མཆེད་ཀྱི་རྣམ་གཞག་དང༌། སྣོད་བཅུད་ཆགས་འཇིག་སོགས་ཀུན་རྫོབ་བདེན་པའི་རྣམ་ ༼༢༤༽ གཞག་ཀུན་ཆོས་ཅན། ཐ་སྙད་དུ་ཡང་མེད་པར་འགྱུར་ཏེ། དྲང་དོན་ཡིན་པའི་ཕྱིར། ཁྱབ་པ་ཁས། འདོད་ན། ཤར་གྱི་རི་བོའི་སྡེ་པ་དང་མཐུན་པའི་མདོ་ལས། ཕུང་པོ་དག་དང་ཁམས་རྣམས་དང༌། །སྐྱེ་མཆེད་རང་བཞིན་གཅིག་བཞེད་ལ། །ཁམས་གསུམ་པོ་དག་སྟོན་མཛད་ལ། །འདི་ནི་འཇིག་རྟེན་མཐུན་འཇུག་ཡིན། །ཞེས་སོགས་འཇིག་རྟེན་མཐུན་འཇུག་དྲུག་གསུངས་པ་དང་འགལ་བར་འགྱུར་རོ། །གཉིས་པ་འཇམ་དབྱངས་བླ་མའི་དགོངས་པར་མི་འཐད་པ་ནི།

རབ་དབྱེ་ལས། དེས་ན་དེ་བཞིན་གཤེགས་པ་ཡི། །ཞེས་སོགས་དང༌། སེམས་ནི་རང་གནས་སོགས་ཚིགས་བཅད་གཅིག་གསུངས་པ་རྣམས་དང་འགལ་བར་འགྱུར་ཏེ། བདེ་གཤེགས་སྙིང་པོའི་ངོ་བོ་སྤྲོས་བྲལ་ཡིན་པའི་ཕྱིར་ན། དེ་ཉིད་ཐབས་ཀྱིས་ཟིན་མ་ཟིན་ལས། སེམས་ཅན་རྣམས་ལ་འཁོར་འདས་གཉིས་ཀ་འབྱུང༌། ཞེས་པ་ལུང་དང་པོའི་དོན་དང༌། འཁོར་བ་ལ་སྤོང་འདོད་དང༌། མྱ་ངན་ལས་འདས་པ་ལ་དོན་གཉེར་གྱི་འདུན་པ་འབྱུང་བ་ནི། བྱ་ཚང་དུ་སྙེགས་པ་བཞིན་སེམས་རང་གི་གནས་སུ་སྙེགས་པའི་ཕྱིར་བདེ་གཤེགས་སྙིང་པོ་ཡོད་པའི་སྒྲུབ་བྱེད་དུ་འཐད་དེ། མེ་ཡོད་པའི་སྒྲུབ་བྱེད་དུ་ཚ་བ་ཡོད་པ་ལྟར་རོ། །ཞེས་པ་ནི། ལུང་གཉིས་པའི་དོན་ཡིན་ཅིང༌། དེ་དག་དང་ཁྱེད་ཀྱི་འདོད་པ་འགལ་བའི་ཕྱིར། གཞན་ཡང་རབ་དབྱེ་ལས། གལ་ཏེ་བེམ་པོའི་ཆོས་ཀྱི་དབྱིངས། །ཞེས་སོགས་ཀྱི་དོན། བེམ་པོའི་ཆོས་དབྱིངས་བདེ་གཤེགས་སྙིང་པོ་མ་ཡིན་ལ། སེམས་ཅན་གྱི་སེམས་ཀྱི་ཆོས་དབྱིངས་བདེ་གཤེགས་སྙིང་པོ་ཡིན་པའི་ཁྱད་པར་འཐད་པ་མ་ཡིན་ཏེ། ཆོས་དབྱིངས་ལ་སྙིང་པོ་ཡིན་མིན་གྱི་དབྱེ་ ༼༢༥༽ བ་མེད་པའི་ཕྱིར། ཞེས་གསུངས་པས་ཀྱང་ཁྱོད་ལ་གནོད་དེ། སེམས་ཅན་གྱི་སེམས་ཀྱི་ཆོས་དབྱིངས་དང༌། སངས་རྒྱས་ཀྱི་སེམས་ཀྱི་ཆོས་དབྱིངས་གཉིས་ལ་བདེ་གཤེགས་སྙིང་པོ་ཡིན་མིན་གྱི་ཁྱད་པར་མེད་དེ། ཆོས་དབྱིངས་ལ་སྙིང་པོ་ཡིན་མིན་གྱི་དབྱེ་བ་མེད་པའི་ཕྱིར། ཞེས་པའི་རིགས་པ་ཀུན་ཏུ་མཚུངས་པས་སོ། །དེས་ན་རང་གི་གྲུབ་མཐའ་ངན་པ་འཇམ་དབྱངས་བླ་མའི་གཞུང་གི་དོན་དུ་འཆད་པ་ནི། འཇིག་རྟེན་ན་རང་གིས་མི་གཙང་བ་ཟོས་པའི་མཆུ་པདྨོའི་ཚལ་ལ་བསྒོ་བ་དང་ཚུལ་མཚུངས་ཤིང༌། འཇམ་དབྱངས་ཀྱི་གཞུང་འཁྱོག་པོའི་ལམ་དུ་འདྲེན་པ་མཚར་ཆེ་བས་སྤང་དགོས་སོ་ཞེས་གདམས་སོ། །གསུམ་པ་ནི། འཇམ་དབྱངས་ཀྱི་གཞུང་གི་དགོངས་པ་ཁོ་བོས་ཚུལ་བཞིན་དུ་བཤད་པར་བྱའོ་ཞེས་དམ་བཅས་ནས། ཚུལ་ཇི་ལྟར་ན། ཆོས་དབྱིངས་དང་བདེ་གཤེགས་སྙིང་པོ་དང་སྟོང་ཉིད་ལ་སོགས་པ་ནི་ངེས་དོན་ཡིན་གྱི་དྲང་དོན་མིན་ཏེ།

དོན་དམ་བདེན་པ་ཡིན་པའི་ཕྱིར། འོན་ཀྱང་པདྨ་ངན་པའི་ནང་ན་སངས་རྒྱས་ཀྱི་སྐུ་ཡོད་པ་དང༌། གོས་ཧྲུལ་གྱི་ནང་ན་རིན་ཆེན་ལས་གྲུབ་པའི་རྒྱལ་བའི་སྐུ་ཡོད་པ་སོགས་དཔེ་དགུས་བསྟན་པ་ལྟར། བདེ་གཤེགས་སྙིང་པོ་འགྲོ་བའི་རྒྱུད་ལ་རྟེན་དང་བརྟེན་པའི་ཚུལ་ལམ། སྒྲུབ་བྱེད་ཀྱི་ཚུལ་གྱིས་ཡོད་པ་ནི་དྲང་དོན་ཡིན་གྱི་ངེས་དོན་མ་ཡིན་ཏེ། ཀུན་རྫོབ་བདེན་པ་ཡིན་པའི་ཕྱིར། དེ་སྐད་དུ། རབ་དབྱེ་ལས། འོན་ཀྱང་མདོ་སྡེ་འགའ་ཞིག་དང༌། །ཐེག་པ་ཆེན་པོ་རྒྱུད་བླ་མར། །གོས་ཧྲུལ་ནང་ན་རིན་ཆེན་ལྟར། །སེམས་ཅན་རྣམས་ལ་སངས་རྒྱས་ཀྱི། །སྙིང་པོ་ཡོད་པར་གསུངས་པ་ནི། །དགོངས་པ་ཡིན་པར་ཤེས་པར་བྱ། །ཞེས་གསུངས་ ༼༢༦༽ པས་སོ། །དགོངས་གཞི་མཐའ་བཞི་སྤྲོས་བྲལ་གྱི་སྟོང་ཉིད་ཡིན་པ་དང༌། དགོས་པ་སེམས་ཞུམ་པ་ལ་སོགས་པ་སྐྱོན་ལྔ་སྤོང་བའི་ཆེད་དུ་གསུངས་པ་ཡང་སྒྲུབ་པའི་ཚུལ་གྱིས་ཡོད་པ་ལ་འཐད་པ་ཡིན་ཏེ། དེ་དག་སྒྲུབ་པའི་ཚུལ་གྱིས་ཡོད་པའི་དགོངས་གཞི་དང་དགོས་པ་ཡིན་པའི་ཕྱིར། འོ་ན་དངོས་ལ་གནོད་བྱེད་ཡང་སྒྲུབ་པའི་ཚུལ་གྱིས་ཡོད་པ་ལ་འཆད་དམ་ཞེ་ན། སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་ཙམ་ལ་དངོས་ལ་གནོད་བྱེད་མེད་ལ། སྒྲུབ་པའི་ཚུལ་གྱིས་ཡོད་པ་དེ་ངེས་དོན་ཡིན་པའམ། དོན་དམ་དུ་སྒྲུབ་པའི་ཚུལ་གྱིས་ཡོད་པ་ལ་དངོས་ལ་གནོད་བྱེད་འབྱུང་སྟེ། ངེས་དོན་ཡིན་ན། ཀུན་རྫོབ་བདེན་པ་དོན་དམ་བདེན་པར་ཐལ་བའི་སྐྱོན་གནས་ཤིང༌། དོན་དམ་དུ་ཡོད་ན་མུ་སྟེགས་པས་ཀུན་བརྟགས་ཀྱི་བདག་འདོད་པ་དང་མཚུངས་པ་དང༌། བདེན་པར་གྲུབ་པར་ཐལ་བ་དང༌། ངེས་དོན་གྱི་མདོ་སྡེ་ལས་ཆོས་ཐམས་ཅད་བདེན་སྟོང་དུ་བཤད་པ་དང་འགལ་བའི་སྐྱོན་གསུམ་འབྱུང་བའི་ཕྱིར་རོ། །དེ་སྐད་དུ། རབ་དབྱེ་ལས། དེ་ཡི་དགོངས་གཞི་སྟོང་ཉིད་ཡིན། །དགོས་པ་སྐྱོན་ལྔ་སྤང་ཕྱིར་གསུངས། །དངོས་ལ་གནོད་བྱེད་ཚད་མ་ནི། །དེ་འདྲའི་བདེ་གཤེགས་ཁམས་ཡོད་ན། །མུ་སྟེགས་བདག་དང་མཚུངས་པ་དང༌། །བདེན་པའི་དངོས་པོར་འགྱུར་ཕྱིར་དང༌། །ངེས་པའི་དོན་གྱི་མདོ་སྡེ་དང༌། །རྣམ་པ་ཀུན་ཏུ་འགལ་ཕྱིར་རོ། །ཞེས་གསུངས་པ་ཡིན་ནོ། །ལུགས་འདི་ལ་དགོངས་གཞི་དང་དགོས་པ་འཆད་པའི་གཞི་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་དང༌།

དངོས་ལ་གནོད་བྱེད་འཆད་པའི་གཞི་དོན་དམ་དུ་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་ལ་འཇོག་པས་གཞི་སོ་སོར་ངེས་པ་ནི་གནད་ཀྱི་དོན་ཡིན་ཏེ། ༼༢༧༽ འཇུག་པ་དཀའ་འགྲེལ་ལས། དངོས་ལ་གནོད་བྱེད་ཐ་སྙད་དུ་སྒྲུབ་པའི་ཚུལ་གྱིས་ཡོད་པ་ལ་མི་འཆད་ཅིང༌། དོན་དམ་དུ་ཡོད་ན་མུ་སྟེགས་པའི་བདག་དང་མཚུངས་པ་སོགས་ས་སྐྱ་པཎྜི་ཏས་གསལ་བར་གསུངས་པ་ནི་ངེས་དོན་གྱི་མདོ་སྡེ་དང་བསྟན་བཅོས་དྲི་མ་མེད་པའི་དགོངས་པའོ། །ཞེས་བཤད་པས་སོ། །སྒྲུབ་པའི་ཚུལ་གྱིས་ཞེས་པ་ཡང་སྒྲུབ་བྱེད་ཀྱི་ཚུལ་གྱིས་ཞེས་པའི་དོན་ཡིན་པར་ཁོ་བོས་སེམས་སོ། །བདེ་གཤེགས་སྙིང་པོ་ངེས་དོན་དང༌། སེམས་ཅན་གྱི་རྒྱུད་ལ་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་དྲང་དོན་ཡིན་པ་འདི་ཉིད་ནི་ཤེས་བྱེད་ཀྱི་ལུང་གིས་གྲུབ་སྟེ། རྒྱུད་བླ་མ་ལས། འགྲོ་བའི་སེམས་རྒྱུད་གང་ཟག་དང་ཆོས་ཀྱི་བདག་གཉིས་ཀྱི་སྤྲོས་པ་ཞི་བར་མཐོང་བ་ལ། ཇི་ལྟ་བ་མཐོང་བ་དང༌། ཡུལ་གྱི་གནས་ལུགས་མཁྱེན་པའི་བློས་སྤྲོས་བྲལ་གྱི་ཆོས་ཉིད་སེམས་ཅན་གྱི་རྒྱུད་ལ་ཡོད་པར་མཐོང་བ་ལ། ཇི་སྙེད་པ་མཐོང་བར་གསུངས་པ་རྟོགས་ན་གནད་འདི་འབད་མེད་དུ་འགྲུབ་པའི་ཕྱིར་ཏེ། འགྲོ་བ་ཞི་བའི་ཆོས་ཉིད་དུ། །རྟོགས་ཕྱིར་ཇི་ལྟར་ཉིད་དེ་ཡང༌། །རང་བཞིན་གྱིས་ནི་ཡོངས་དག་ཕྱིར། །ཉོན་མོངས་གདོད་ནས་ཟད་ཕྱིར་རོ། །ཤེས་བྱ་མཐར་ཐུག་རྟོགས་པའི་བློས། །ཐམས་ཅད་མཁྱེན་པའི་ཆོས་ཉིད་ནི། །སེམས་ཅན་ཐམས་ཅད་ལ་ཡོད་པར། །མཐོང་ཕྱིར་ཇི་སྙེད་ཡོད་པ་ཉིད། །ཅེས་གསུངས་པས་སོ། །ཁ་ཅིག་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་དྲང་དོན་ཡིན་པ་ལ་རྣམ་དཔྱད་ཆེར་མེད་གསུངས་ཀྱང༌། འདི་ནི་རྒྱུད་བླ་མའི་ལུང་དེས་མངོན་སུམ་དུ་གྲུབ་ཅིང༌། བདག་ཉིད་ཆེན་པོའི་དགོངས་པ་ཡང་ཡིན་ཏེ། ཕྱོགས་བཅུའི་སངས་ ༼༢༨༽ རྒྱས་འཕྲིན་ཞུ་ལས། །ཁྱེད་ཀྱི་བདེ་གཤེགས་སྙིང་པོའི་སྒྲ། །ཁ་ཅིག་ངེས་པའི་དོན་དུ་འཆད། །བདག་གིས་དྲང་བའི་དོན་དུ་ནི། །ལུང་དང་རིགས་པས་སྒྲུབ་ཏེ་བཤད། །ཅེས་དང༌།

རབ་དབྱེ་ལས། སེམས་ཅན་རྣམས་ལ་སངས་རྒྱས་ཀྱི། །སྙིང་པོ་ཡོད་པར་གསུངས་པ་ནི། །དགོངས་པ་ཡིན་པར་ཤེས་པར་བྱ། །ཞེས་གསུངས་པ་རྣམས་གོ་དོན་གཅིག་ཏུ་བསྒྲིགས་ནས་འཆད་དགོས་པའི་ཕྱིར་རོ། །བཞི་པ་དག་པ་གཉིས་པོ་འགལ་བར་འདོད་པ་དགག་པ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། མཚན་ཉིད་པ་ཁ་ཅིག གློ་བུར་དྲི་བྲལ་གྱི་ཆོས་དབྱིངས་རང་བཞིན་རྣམ་དག་གི་ཆོས་དབྱིངས་མ་ཡིན་ཏེ། དེ་གཉིས་ཕན་ཚུན་སྤང་འགལ་ཡིན་པའི་ཕྱིར་ཞེས་ཟེར་རོ། །གཉིས་པ་ལ་གསུམ་སྟེ། འགལ་བར་འདོད་པ་སྨད་པ། འགལ་བའི་རྒྱུ་མཚན་དགག་པ། མི་འགལ་བའི་རྒྱུ་མཚན་བསྟན་པའོ། །དང་པོ་ནི། དེ་སྨྲ་ཁའི་སོགས་སོ། །གཉིས་པ་ནི། དག་ཆ་གཉིས་པོ་སོགས་སོ། །གསུམ་པ་ནི། ཀླུ་སྒྲུབ་ཀྱི་ཆོས་དབྱིངས་བསྟོད་པ་ལས། གང་ཞིག་ཀུན་ཏུ་མ་ཤེས་ན། །ཞེས་སོགས་ཚིགས་བཅད་གཉིས་གསུངས་པ་དང༌། སྔོན་གྱི་མཁས་པ་ཀུན་མཁྱེན་གཡག་པ་ལ་སོགས་པས་ཀྱང༌། ཆོས་དབྱིངས་རང་བཞིན་གྱི་དྲི་མས་རྣམ་པར་དག་པ་ལ། ལམ་ཉམས་སུ་བླངས་པས་གློ་བུར་གྱི་དྲི་མ་དང་བྲལ་བའི་ཚེ་དག་པ་གཉིས་ལྡན་གྱི་ཆོས་དབྱིངས་ཞེས་གསུངས་པ་ཚད་མར་བྱས་ནས། ཆོས་དབྱིངས་ཡིན་ན། རང་བཞིན་རྣམ་དག་གི་ཆོས་དབྱིངས་ཡིན་པས་ཁྱབ་པ་ཤེས་པར་བྱ་སྟེ། རང་བཞིན་གྱི་དྲི་མས་རྣམ་པར་དག་པའི་དབྱིངས་གང་ཞིག ཐབས་ཀྱིས་སྦྱང་མ་ཤེས་ན་སྲིད་པ་གསུམ་ ༼༢༩༽ དུ་འཁོར་བའི་རྒྱུ་བྱེད་ལ། རྟེན་གྱི་གང་ཟག་སེམས་ཅན་གྱི་རྒྱུད་ལ་གནས་པའི་ཆོས་ཀྱི་དབྱིངས་ལ་ཕྱག་འཚལ་ཞིང་འདུད་ལ། ཆོས་དབྱིངས་གང་ཞིག འཁོར་བའི་རྒྱུར་གྱུར་པ་རང་བཞིན་གྱི་དྲི་མས་རྣམ་པར་དག་པ་དེ་ཉིད་ལམ་གྱིས་སྦྱངས་པ་བྱས་པ་ལས་གློ་བུར་གྱི་དྲི་མས་དག་པའི་ཚེ་དག་པ་གཉིས་ལྡན་དེ་མི་གནས་པའི་མྱ་ངན་ལས་འདས་པ་དང༌། ཆོས་ཀྱི་སྐུ་ཡང་ཡིན་ནོ་ཞེས་པ་ནི། ཀླུ་སྒྲུབ་ཀྱི་ལུང་དེའི་དོན་ཡིན་པས་སོ། །ལྔ་པ་སྙིང་པོ་བདེན་གྲུབ་ཏུ་འདོད་པ་དགག་པ་ལ་གཉིས་ཏེ།

ཕྱོགས་སྔ་བརྗོད་པ་དང༌། དེ་ལ་དཔྱད་པ་བྱ་བའོ། །དང་པོ་ནི། མཁྱེན་རབ་ཀྱི་གཤོག་ཡངས་ཕུལ་དུ་ཕྱིན་པ་རྒྱས་པས་གསུང་རབ་ཀྱི་མཁའ་ལ་ལང་ལིང་དུ་བགྲོད་ཀྱང༌། རྣམ་རིག་བག་ཆགས་ཀྱིས་བསྒྲིབས་ཏེ་མཐའ་བྲལ་དབུ་མའི་གནད་མ་གཟིགས་པའི་སྐྱེས་ཆེན་ཇོ་ནང་པ་ཆེན་པོས་གྲུབ་པའི་མཐའ་འདི་སྐད་གསུངས་སོ། །ཇི་ལྟར་ཞེ་ན། གཞིའི་གནས་ཚུལ། འབྲས་བུ་ཐོབ་ཚུལ། རང་སྟོང་གཞན་སྟོང་གི་ཁྱད་པར། གཞི་འབྲས་དབྱེར་མེད་ཀྱི་དོན། མདོ་རྒྱུད་བསྟན་བཅོས་ཀྱི་དགོངས་པར་བསྟན་པ་དང་ལྔ། དང་པོ་ནི། ཤེས་བྱ་ཀུན་ལ་སོགས་སོ། །གཉིས་པ་ནི། དོན་དམ་ཆོས་སྐུ་སོགས་སོ། །གསུམ་པ་ནི། དོན་དམ་ཀུན་རྫོབ་སོགས་སོ། །བཞི་པ་ནི། དོན་དམ་འདི་ནི་སོགས་སོ། །ལྔ་པ་ནི། དཔལ་ཕྲེང་མྱང་འདས་སོགས་སོ། །གཉིས་པ་དཔྱད་པ་བྱ་བ་ལ་གསུམ་སྟེ། དཔྱད་པར་དམ་བཅའ་བ། དཔྱད་པ་དངོས་དང༌། དཔྱད་པའི་རྒྱུ་མཚན་ནོ། །དང་པོ་ནི། འདི་ལ་ཞེས་སོགས་རྐང་པ་གཉིས་སོ། །གཉིས་པ་ལ་གཉིས་ཏེ། འདོད་པ་ ༼༣༠༽ མཐུན་པ་བླང་བྱར་བསྟན་པ། ལྷག་མ་ཐ་སྙད་དོན་དམ་དང་འགལ་བའོ། །དང་པོ་ནི། གཞི་འབྲས་ཀུན་ཏུ་ཡོན་ཏན་གྱི་ལྡོག་པ་དང་ངོ་བོ་དབྱེར་མེད་པའི་ཆོས་དབྱིངས་བདེ་གཤེགས་སྙིང་པོ་ཡིན་པ་དང༌། ཆོས་དབྱིངས་དེ་ཉིད་སྟོབས་སོགས་ཀྱི་ཡོན་ཏན་རང་བཞིན་ལྷུན་གྲུབ་ཀྱི་དོན་དམ་པའི་སངས་རྒྱས་ཡིན་པ་ནི་ཁོ་བོའང་འདོད་དེ། དེ་ལྟར་ཡིན་པ་ཐེག་པ་ཆེན་པོའི་མདོ་རྒྱུད་ཀྱི་དགོངས་པ་ཡིན་པའི་ཕྱིར། ཇི་སྐད་དུ། མདོ་རྒྱན་ལས། དེ་བཞིན་ཉིད་འདི་ཐམས་ཅད་ལ། །ཁྱད་པར་མེད་ཀྱང་དག་གྱུར་པ། །ཞེས་དང༌། རྒྱུད་བླ་མ་ལས། ཉེས་པ་གློ་བུར་དང་ལྡན་དང༌། །ཡོན་ཏན་རང་བཞིན་ཉིད་ལྡན་ཕྱིར། །ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་དང༌། རྗེ་བཙུན་མཆོག་གིས། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། །མཐའ་ཡས་ཡོན་ཏན་ཚོགས་ནི་གནས་གྱུར་ཡིན། །དེས་ན་ལྷུན་གྲུབ་གནས་གྱུར་མི་འགལ་ཏེ། །ཞེས་གསུངས་པ་ཡང༌།

མདོ་རྒྱུད་ཀྱི་ངེས་གསང་གསལ་བར་སྟོན་པ་ལ་རྡོ་རྗེའི་ཚིག་ལྟ་བུ་ཡིན་པས་སོ། ཉེས་པ་གློ་བུར་དང་ལྡན་དང༌། །ཡོན་ཏན་རང་བཞིན་ཉིད་ལྡན་ཕྱིར། །ཞེས་པ་གཉིས་ཀྱི་གཞི་ནི་རྒྱུ་བདེ་གཤེགས་སྙིང་པོ་ལ་ངོས་འཛིན་དགོས་པ་ཡིན་ཏེ། རྒྱུ་བདེ་གཤེགས་སྙིང་པོ་ལ་ད་ལྟ་མ་དག་པ་སེམས་ཅན་གྱི་གནས་སྐབས་སུ་དྲི་མ་འབྲལ་རུང་གི་ཚུལ་དུ་ལྡན། དག་པ་སངས་རྒྱས་ཐོབ་པའི་ཚེ་ན་སྟོབས་སོགས་ཀྱི་ཡོན་ཏན་འབྲལ་མི་རུང་གི་ཚུལ་གྱིས་ལྡན་པས། ཕྱིས་སངས་རྒྱས་པ་ན་ཡང་སྔར་གྱི་བདེ་གཤེགས་སྙིང་པོ་ལ་ངོ་བོ་འགྱུར་བ་མེད་ཅེས་པའི་དོན་ཡིན་པས་སོ། །དེ་སྐད་དུ། ཐོགས་མེད་འགྲེལ་ཆེན་ལས། མ་དག་པའི་གནས་སྐབས་དང༌། མ་དག་པ་དང༌། ༼༣༡༽ དག་པའི་གནས་སྐབས་ན་ཉོན་མོངས་པ་དང༌། ཉེ་བའི་ཉོན་མོངས་པ་དག་གློ་བུར་བ་དང་ལྡན་པའི་ཕྱིར། ཞེས་དང༌། ཤིན་ཏུ་རྣམ་པར་དག་པའི་གནས་སྐབས་རྣམ་པར་དབྱེ་བ་མེད་ཅིང་བྲལ་མི་ཤེས་ཤིང༌། བསམ་གྱིས་མི་ཁྱབ་པ་ལ་གངྒཱའི་ཀླུང་གི་བྱེ་མ་སྙེད་ལས་འདས་པའི་སངས་རྒྱས་ཀྱི་ཆོས་དང་རང་བཞིན་ཉིད་ཀྱིས་ལྡན་པའི་ཕྱིར། དེ་བཞིན་གཤེགས་པའི་ཁམས་ནམ་མཁའ་བཞིན་དུ་སྔ་མ་དང་ཕྱི་མར་གཏན་འགྱུར་བ་མེད་པར་བསྟན་ཏོ། །ཞེས་གསུངས་པ་ཡིན་ནོ། །ཡོན་ཏན་རང་བཞིན་ཉིད་ལྡན་གྱི་གཞི་དེ་འབྲས་དུས་ཀྱི་ཆོས་སྐུ་ལ་འཆད་དགོས་ཏེ། ཤིན་ཏུ་རྣམ་པར་དག་པའི་གནས་སྐབས་ན། ཞེས་གསུངས་པའི་ཕྱིར་ཞེ་ན། དོགས་པ་འབྱུང་མོད། འོན་ཀྱང༌། བརྟག་པ་མཐར་བཟུང་ལ་འཆད་དགོས་སོ། །གཞན་དུ་ན། །རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གི་ཁམས་སྟོང་གི །རྣམ་དབྱེ་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་གསུངས་པའི་སྟོང་མི་སྟོང་གི་གཞི་ཡང་ཁམས་བདེ་གཤེགས་སྙིང་པོ་གཅིག་ཉིད་མ་ཡིན་པར་འགྱུར་བས་ཧ་ཅང་ཐལ་ལོ། །གནད་ཀྱི་དོན་ནི། དྲི་མ་གཉེན་པོས་བཅོམ་པའི་ཚེ་གློ་བུར་གྱི་དྲི་མས་ཁམས་བདེ་གཤེགས་སྙིང་པོ་སྟོང་སྟེ།

དེ་གཉིས་འབྲུ་དང་འབྲུའི་ཤུན་པ་ལྟར་འབྲལ་རུང་བའི་ཚུལ་དུ་ཡོད་པའི་ཕྱིར། ཁམས་བདེ་གཤེགས་སྙིང་པོ་སངས་རྒྱས་སུ་གནས་གྱུར་པ་ན་སྟོབས་སོགས་ཡོན་ཏན་བསམ་གྱིས་མི་ཁྱབ་པས་དུས་རྟག་ཏུ་མི་སྟོང་སྟེ། དེའི་ཚེ་ཡོན་ཏན་དེ་དག་དབྱེར་མེད་དུ་ལྡན་པས་ཡེ་འབྲལ་དུ་མི་རུང་བའི་ཕྱིར། ཞེས་པ་ནི། རྣམ་དབྱེར་བཅས་པའི་མཚན་ཉིད་ཅན། །ཞེས་སོགས་ཀྱི་དོན་དུ་འཆད་ཤེས་ན་གོང་གི་དེ་ཡང་ ༼༣༢༽ འཁྲུལ་མེད་དུ་གོ་བར་འགྱུར་རོ། །གཉིས་པ་ཐ་སྙད་དོན་དམ་དང་འགལ་བ་ལ། གཞི་འབྲས་ཀྱི་འདོད་ཚུལ་ཐ་སྙད་དང་འགལ་བ། གནས་ལུགས་ཀྱི་འདོད་ཚུལ་དོན་དམ་དང་འགལ་བ་གཉིས། དང་པོ་ལ། གཞིའི་འདོད་ཚུལ་ཐ་སྙད་དང་འགལ་བ། འབྲས་བུ་ཐོབ་ཚུལ་རིགས་པ་དང་འགལ་བའོ། །དང་པོ་ནི། ཇོ་ནང་པའི་བཞེད་པ་ལྷག་མ་ཐ་སྙད་དོན་དམ་དང་འགལ་བ་འོག་ནས་འབྱུང་བ་འདི་ལྟར་མཐོང་ངོ༌། །དེ་ཡང་ཐ་སྙད་དང་འགལ་བའི་ཚུལ་ལ། དྲི་བཅས་སངས་རྒྱས་ཡིན་པ་ལ་གནོད་བྱེད་བསྟན་པ། མཚན་བཏགས་ཕྱེ་བ་གནད་དུ་གཅེས་པར་བསྟན་པ་གཉིས། དང་པོ་ནི། དྲི་བཅས་ཀྱི་ཆོས་དབྱིངས་སངས་རྒྱས་ཡིན་ན། ཐ་སྙད་དང་འགལ་བས་གནོད་དེ། དེ་ལྟར་ན་ཐ་སྙད་ཀྱི་ཚེ་དམན་མཉམ་སོགས་ཀྱི་ཁྱད་པར་མེད་པར་འགྱུར་བ་ལས་ཐ་སྙད་ཀྱི་ཚེ་དེ་དག་སོ་སོར་ཕྱེ་ནས་སྨྲ་དགོས་པའི་ཕྱིར། དེ་སྐད་དུ། སྟོང་ཉིད་བདུན་ཅུ་པ་ལས། གནས་པའམ་སྐྱེ་འཇིག་ཡོད་མེད་དམ། །ཞེས་སོགས་ཚིགས་བཅད་གཅིག་བྱུང་གསུངས་ལ། དེའི་གོ་དོན་ཡང་སྐྱེ་གནས་འཇིག་གསུམ་དང༌། ཡོད་མེད་དང་དམན་འབྲིང་མཆོག་གསུམ་གྱི་རྣམ་གཞག་ཐ་སྙད་དུ་ཁས་ལེན་ལ། དོན་དམ་དུ་ཁས་མི་ལེན་ཞེས་པའོ། །དེ་ལྟར་བྱས་པ་ལ་ཁོ་ན་རེ། ཐ་སྙད་ཀྱི་ཚེ་ན་དེ་ལྟར་ཁས་ལེན་དགོས་མོད། སྤྱིར་ཐ་སྙད་ཚད་མར་བྱས་ན་གང་ཟག་ལ་མི་རྟོན་ཆོས་ལ་རྟོན་པ་དང༌། ཚིག་ལ་མི་རྟོན་དོན་ལ་རྟོན་པ་དང༌། དྲང་དོན་ལ་མི་རྟོན་ངེས་དོན་ལ་རྟོན་པ་དང༌། རྣམ་ཤེས་ལ་མི་རྟོན་ཡེ་ཤེས་ལ་རྟོན་པ་དང་བཞིའི་གོ་རིམ་བཟློག་པར་འགྱུར་ཏེ།

ཆོས་ལ་མི་རྟོན་གང་ 

༼༣༣༽ ཟག་ལ་རྟོན་པ་སོགས་སུ་འགྱུར་བའི་ཕྱིར་ཞེ་ན་སྐྱོན་མེད་དེ། དེའི་གོ་རིམ་ཐོག་མར་ཐ་སྙད་ཁས་བླངས་ཚར་ནས་ཕྱིས་ནས་དོན་དམ་གནས་ལུགས་ལ་འཇུག་པའི་གནས་སྐབས་ཀྱི་གོ་རིམ་ཡིན་གྱིས། སྤྱིར་ཐ་སྙད་དང་པོ་ཉིད་ནས་དོར་ན་ཐ་སྙད་གསུངས་པ་དོན་མེད་དུ་འགྱུར་བའམ། གོ་རིམ་ལོག་པར་ཁྱོད་ལ་འགྱུར་ཏེ་ཐ་སྙད་ཡེ་ཁས་མ་བླངས་པར་དོན་དམ་ལ་ཞུགས་པའི་ཕྱིར། དོན་དམ་རྟོགས་པའི་རྟེན་དུ་ཐོག་མར་ཐ་སྙད་ཁས་ལེན་པ་ནི་ཀླུ་སྒྲུབ་ཀྱི་ལུང་གཉིས་དང༌། འཇུག་པའི་ལུང་གིས་གྲུབ་པ་ཡིན་ཏེ། ཐ་སྙད་ཁས་མ་བླངས་པར་དོན་དམ་མི་འཆད་ཅེས་པ་ནི་རྩོད་ཟློག་གི་ལུང་གི་དོན་དང༌། ཐོག་མར་ཐ་སྙད་ལ་མ་བརྟེན་པར་དོན་དམ་བསྟན་པར་མི་ནུས་ཤིང༌། དོན་དམ་མ་རྟོགས་པར་འབྲས་བུ་མྱང་འདས་མི་ཐོབ་ཅེས་པ་ནི། རྩ་ཤེའི་ལུང་གི་དོན་དང༌། ཐ་སྙད་བདེན་པ་ཐབས་དང༌། དོན་དམ་བདེན་པ་རྟོགས་པ་ཐབས་བྱུང་ཡིན་པའི་རྣམ་དབྱེ་མི་ཤེས་པ་ནི་རྣམ་རྟོག་ལོག་པའི་རབ་རིབ་ཀྱིས་བསླད་པས་ལམ་ངན་པ་ལ་ཞུགས་སོ་ཞེས་པ་ནི། འཇུག་པ་ལས། ཐ་སྙད་བདེན་པ་ཐབས་སུ་གྱུར་པ་དང༌། །དོན་དམ་བདེན་པ་ཐབས་བྱུང་གྱུར་པ་སྟེ། །དེ་གཉིས་རྣམ་དབྱེ་གང་གིས་མི་ཤེས་པ། །དེ་ནི་རྣམ་རྟོག་ལོག་པས་ལམ་ངན་ཞུགས། །ཞེས་གསུངས་པའི་དོན་ཡིན་པས་སོ། །གལ་ཏེ་ཁོ་ན་རེ། ཐ་སྙད་ཀྱི་ཚེ་ན་ཡང་དྲི་བཅས་ཀྱི་ཆོས་དབྱིངས་སངས་རྒྱས་ཡིན་པས་བཤད་མ་ཐག་པའི་སྐྱོན་མེད་དོ་ཞེ་ན། འདི་དགག་པ་ལ། འཕགས་པ་བྱམས་པའི་གཞུང་དང་འགལ་བ། འཕགས་པ་ཀླུ་སྒྲུབ་ཀྱི་གཞུང་དང་འགལ་བ་གཉིས། དང་པོ་ནི། རྒྱུད་བླ་མ་ལས། མ་དག་མ་དག་དག་པ་དང༌། །ཞེས་སོགས་གསུངས་པ་དང་འགལ་ཏེ། ༼༣༤༽ སེམས་ཀྱི་ཆོས་དབྱིངས་མཐོང་སྤང་དང་སྒོམ་སྤང་གཉིས་ཀས་མ་དག་པ་ལ་སེམས་ཅན་དང༌། མཐོང་སྤང་གིས་དག སྒོམ་སྤང་གིས་མ་དག་པ་ལ་བྱང་སེམས་འཕགས་པ་དང༌། གཉིས་ཀས་དག་པ་ལ་རྫོགས་པའི་སངས་རྒྱས་སུ་འཇོག་པ་ནི་ལུང་དེའི་དོན་ཡིན་ཞིང༌།

དེ་དང་ཐ་སྙད་ཀྱི་ཚེ་དྲི་བཅས་ཀྱི་ཆོས་དབྱིངས་སངས་རྒྱས་སུ་འདོད་པ་གཉིས་འགལ་བའི་ཕྱིར་རོ། །གཉིས་པ་ནི། ཆོས་དབྱིངས་བསྟོད་པ་ལས། ཇི་ལྟར་སོས་ཀའི་དུས་སུ་ཆུ། །ཞེས་སོགས་དང༌། ཇི་ལྟར་སྦུན་པས་གཡོགས་པ་ན། །ཞེས་སོགས་གསུངས་པ་དང་འགལ་བ་ཡིན་ཏེ། དཔེ་དཔྱིད་དུས་སུ་ཆུ་དྲོ་ཞེས་དང༌། དགུན་གྱི་དུས་སུ་ཆུ་གྲང་ཞེས་བརྗོད་པ་བཞིན་དུ། སྒྲིབ་པ་བག་ཆགས་དང་བཅས་པའི་ཚེ་ན་སེམས་ཅན་ཞེས་དང༌། དེ་དང་བྲལ་བ་ན་སངས་རྒྱས་ཞེས་བརྗོད་པ་ཡིན་ནོ་ཞེས་པ་ནི་ལུང་དང་པོའི་དོན་དང༌། དཔེ་ཕྱི་རོལ་གྱི་སྦུན་པས་གཡོགས་པ་ན་ནང་གི་སོ་བ་འབྲས་བུར་མི་འདོད། དེ་དང་བྲལ་བ་ན་འབྲས་བུར་འདོད་པ་བཞིན། སྒྲིབ་པ་དང་བཅས་པ་ན་སེམས་ཀྱི་ཆོས་དབྱིངས་ལ་སེམས་ཅན་ཞེས་བརྗོད། སྒྲིབ་པ་དང་བྲལ་བ་ན་སངས་རྒྱས་སུ་བརྗོད་པ་ཡིན་ཞེས་པ་ནི་ལུང་གཉིས་པའི་དོན་ཡིན་ཞིང༌། དེ་དང་ཁྱེད་ཀྱི་འདོད་པ་འགལ་བའི་ཕྱིར་རོ། །གཉིས་པ་མཚན་བཏགས་ཕྱེ་བ་ལ་བཞི་སྟེ། མཚན་བཏགས་ཕྱེ་བ་དཔེ་དང་བཅས་ཏེ་བསྟན། དཔེ་ལ་མཚན་བཏགས་མི་ཕྱེ་ལུང་རིགས་འགལ། དོན་ལ་མཚན་བཏགས་མི་ཕྱེ་གཞུང་དང་འགལ། དེས་ན་འཁྲུལ་མེད་གྲུབ་མཐའ་བླང་བྱར་བསྟན་པའོ། །དང་པོ་ནི། དཔལ་ལྡན་རྩེ་མོའི་རྒྱུད་སྡེ་སྤྱི་རྣམ་ལས། ཀྱཻ་རྡོ་རྗེ་ཞེས་པའི་མཚན་གྱིས་འབྲས་རྒྱུད་དངོས་སུ་བསྟན་ནས། རྒྱུ་རྒྱུད་དང་ཐབས་ ༼༣༥༽ རྒྱུད་ཤུགས་ལ་བསྟན་པ་ཤེས་པའི་མཐུན་པའི་དཔེར། ཕྱོགས་གླང་གིས་བརྒྱད་སྟོང་དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་གཤེགས། །བསྒྲུབ་བྱ་དེ་དོན་སྦྱོར་བ་ཡི། །གཞུང་དང་ལམ་ལའང་དེ་སྒྲ་ཡིན། །ཞེས་གསུངས་པ་བཀོད་པ་འདི་གུས་པས་ལོངས་ཤིག་སྟེ། དེ་བླངས་པས་གཞི་དུས་ཀྱི་ཆོས་ཡིན་ན་སངས་རྒྱས་མ་ཡིན་པའི་ཁྱབ་པ་ཤེས་པར་འགྱུར་བའི་ཕྱིར། སྤྱི་རྣམ་གྱི་ལུང་དངོས་ནི། སངས་རྒྱས་རྣམས་ཀྱི་དམིགས་པ་མེད་པའི་ཐུགས་རྗེ་ཆེན་པོ་དང་ཤེས་རབ་ཆེན་པོ་ཟུང་དུ་འཇུག་པས་ན།

ཀྱཻ་རྡོ་རྗེ་འབྲས་བུའི་རྒྱུད་དོ། །དེ་ལྟ་བུའི་འབྲས་བུ་ཐོབ་པར་བྱེད་པའི་ལམ་ལའང་ཀྱཻ་རྡོ་རྗེ། རྒྱུ་ཡང་ཀྱཻ་རྡོ་རྗེ་ཡིན་དགོས་པས་རྒྱུད་གསུམ་ཀ་ཀྱཻ་རྡོ་རྗེ་སྟེ། ཕྱོགས་ཀྱི་གླང་པོས། ཤེས་རབ་ཕ་རོལ་ཕྱིན་གཉིས་མེད། །ཅེས་སོགས་དྲངས་ནས་ཞེས་བཤད་པ་ལྟ་བུའོ། །ཞེས་གསུངས་པ་འདི་ཡིན་ནོ། །གཉིས་པ་ནི། རྫོང་པ་ཀུན་དགའ་རྒྱལ་མཚན་པ་དང༌། རང་ཕྱོགས་ཀྱི་བླ་མ་ཁ་ཅིག་ན་རེ། སྤྱི་རྣམ་འདི་ལས་རྒྱུད་གསུམ་ཀ་ཀྱཻ་རྡོར་མཚན་ཉིད་པར་བཞེད་པ་ཡིན་ཏེ། རྗེ་བཙུན་སྐུ་མཆེད་གཉིས་ཆར་གྱིས་རྒྱུད་གསུམ་ཀ་ཀྱཻ་རྡོ་རྗེ་ཞེས་གསུངས་པའི་ཕྱིར་ཞེ་ན། གསུམ་ཀ་ཀྱཻ་རྡོར་མཚན་ཉིད་པ་ཡིན་པ་མི་འཐད་དེ། ཀྱཻ་རྡོ་རྗེའི་རྒྱུད་ཀྱི་མཚན་དོན་བཤད་པའི་ཚེ་རྒྱུ་ལམ་གཉིས་ལའང་ཐབས་ཤེས་ཟུང་འཇུག་གི་སྒོ་ནས་ཀྱཻ་རྡོར་གྱི་མཚན་དོན་བཤད་དུ་ཡོད་པས། གསུམ་ཀ་བརྗོད་བྱ་དོན་གྱིས་ཀྱཻ་རྡོར་མཚན་ཉིད་པ་ཡིན་ཀྱང༌། མཚན་བཏགས་ཕྱེ་བའི་ཚེ། ཧེ་ནི་སྙིང་རྗེ་ཆེན་པོ་ཉིད། །བཛྲའང་ཤེས་རབ་བརྗོད་པར་བྱ། །ཞེས་པའི་དངོས་བསྟན་གྱི་ཀྱཻ་རྡོ་རྗེ་དེ་ཀྱཻ་རྡོར་མཚན་ ༼༣༦༽ ཉིད་པ་ཡིན་ལ། གཞུང་དེའི་ཤུགས་ལས་བསྟན་པ། རྒྱུ་ལམ་གྱི་ཀྱེ་རྡོར་གཉིས་ནི་ཀྱེ་རྡོར་བཏགས་པ་བ་ཡིན་པའི་ཕྱིར། སྐུ་མཆེད་ཀྱི་ལུང་གི་དོན་ནི། ཐབས་དང་ཤེས་རབ་བདག་ཉིད་རྒྱུད། །དེ་ནི་ང་ཡིས་བཤད་ཀྱིས་ཉོན། །ཅེས་པའི་དོན། ཐབས་ཤེས་ཟུང་འཇུག་དེ་རྒྱུད་གསུམ་ཀ་ལ་བཤད་དུའམ། འཆད་དུ་ཡོད་པས་ན། རྒྱུ་དང་ལམ་ལའང་དངོས་བཏགས་མ་ཕྱེ་བའི་ཀྱེ་རྡོར་གྱི་སྒྲ་འཇུག་ཏུ་ཡོད་པའི་ཕྱིར། རྒྱུ་རྒྱུད་ཀྱི་ཀྱེ་རྡོ་རྗེ་སོགས་གསུམ་འཆད་པ་ལ་ཀྱེ་རྡོར་འཆད་ཅེས་པ་ཙམ་གྱི་དོན་ནོ། །ཡང་ན་རྒྱུད་གསུམ་ཀ་མཚན་དོན་གྱི་སྐབས་ཀྱི་ཀྱཻ་རྡོ་རྗེའམ། དངོས་བཏགས་མ་ཕྱེ་བའི་སྐབས་ཀྱི་ཀྱཻ་རྡོ་རྗེ་ཡིན་ཞེས་པའི་དོན་ཏེ། ཟབ་དོན་བདུད་རྩི་སྤེལ་བར་ཡང་དེ་ལྟར་དུ་བཤད་དོ། །ཀྱེ་རྡོར་མཚན་ཉིད་པ་ལ་ལྷ་ཞལ་ཕྱག་གི་རྣམ་པ་ཅན་དང༌།

ཐབས་ཤེས་དབྱེར་མེད་ཀྱི་སངས་རྒྱས་ཀྱི་ཡེ་ཤེས་གཉིས་ལས། སྔ་མ་ནི་གང་ཟག་ཡིན་པས། རྒྱུད་གསུམ་གྱི་ནང་ཚན་དུ་གྱུར་པའི་འབྲས་བུ་ཀྱཻ་རྡོ་རྗེ་མ་ཡིན་ལ། ཕྱི་མ་དེ། ཧེ་ནི་སྙིང་རྗེ་ཞེས་སོགས་རྐང་པ་གཉིས་ཀྱིས་དངོས་བསྟན་དང་དོན་གཅིག་པས། རྒྱུད་གསུམ་གྱི་ནང་ཚན་དུ་གྱུར་པའི་འབྲས་བུ་ཀྱཻ་རྡོ་རྗེ་མཚན་ཉིད་པ་ཡིན་ནོ། །གལ་ཏེ་རྒྱུད་གསུམ་ཀ་ཀྱེ་རྡོར་མཚན་ཉིད་པ་ཡིན་ན་ཀྱེ་རྡོར་གྱི་སྒྲས་འབྲས་རྒྱུད་དངོས་སུ་བསྟན་ནས། རྒྱུ་ལམ་ཤུགས་ལ་བསྟན་པ་མི་འཐད་དེ། གསུམ་ཀ་ཀྱེ་རྡོར་མཚན་ཉིད་པར་མཚུངས་པའི་ཕྱིར། དཔེར་ན་བུམ་པ་ཞེས་པའི་སྒྲས། གསེར་བུམ་དངོས་སུ་བསྟན་ནས། དངུལ་བུམ་དང་ཟངས་བུམ་ཤུགས་ལ་བསྟན་པ་མི་འཐད་པ་བཞིན་ནོ། །གསུམ་པ་དོན་ལ་མཚན་བཏགས་མི་ཕྱེ་གཞུང་དང་འགལ་བ་ལ། རྒྱ་གར་མཁས་པའི་གཞུང་དང་འགལ་བ། རང་གི་བོད་གཞུང་ཉིད་དང་ ༼༣༧༽ འགལ་བ། དེའི་དགོངས་པའང་དཔྱད་དུ་ཡོད་པ་དང་གསུམ། དང་པོ་ནི། གཞུང་ལམ་གྱི་ཤེར་ཕྱིན་གཉིས་ཤེར་ཕྱིན་མཚན་ཉིད་པ་མ་ཡིན་པ་དེས་ན། སེང་གེ་བཟང་པོའི་བརྒྱད་སྟོང་འགྲེལ་ཆེན་ལས། བཅོམ་ལྡན་འདས་དེ་བཞིན་གཤེགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ། དེ་ཐོབ་པ་དང་རྗེས་སུ་མཐུན་པ་ཉིད་ཀྱི་ཚིག་དང་ངག་གི་ཚོགས་ཀྱི་གཞུང་དང༌། མཐོང་བ་ལ་སོགས་པའི་མཚན་ཉིད་ཅན་གྱི་ལམ་ལ་ཡང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་ནི་བཏགས་པའོ། །ཞེས་དང༌། དཀོན་མཆོག་འབངས་ཀྱི་འགྲེལ་པ་ལས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲའི་དོན་ནི་རྣམ་པ་གཉིས་ཏེ། གཙོ་བོ་དང་ཕལ་པའོ། །ཞེས་གསུངས་པ་གཉིས་ནི་དོན་གནད་གཅིག་པ་ཡིན་ཏེ། དངོས་དང་གཙོ་བོ་དོན་གཅིག བཏགས་པ་བ་དང་ཕལ་པ་དོན་གཅིག་པ་གཞུང་ལུགས་ཆེན་པོ་རྣམས་ཀྱི་ལུགས་ཡིན་པའི་ཕྱིར། དེ་ལྟར་དོན་གཅིག་པ་རྣམ་འགྲེལ་ལས། ཇི་ལྟར་གྲགས་ལས་གྲུབ་གང་ཡིན། །ཞེས་སོགས་ཀྱིས་བསྟན་པ་ཡིན་ཏེ།

མིང་ཇི་ལྟར་གྲགས་པ་ལས་གྲུབ་པ་གང་ཡིན་པ་དེ་ནི་དངོས་དང༌། དངོས་དེ་དང་མཚུངས་པའི་ཕྱིར་གང་ལ་མིང་དེ་སྐད་བརྗོད་པ་ནི་ཕལ་པ་སྟེ། ཁ་ཆེ་སྣ་ཉག་ལ་སེང་གེ་ཞེས་པ་ལྟ་བུ་དངོས་ལ་མིང་གཞན་དངོས་མེད་བཏགས་པའི་ཕྱིར། ཞེས་པ་ནི་གཞུང་དེའི་དོན་ཡིན་པས་སོ། །གཉིས་པ་བོད་གཞུང་དང་འགལ་བ་ནི། གཞུང་ལམ་ཤེར་ཕྱིན་སོགས་སོ། །གསུམ་པ་དགོས་པ་དཔྱད་དུ་ཡོད་པ་ནི། ངེས་དོན་རྒྱ་མཚོ་ལས། གཞི་འབྲས་དབྱེར་མེད་པའི་གཉིས་མེད་ཀྱི་ཡེ་ཤེས་སྤྱི་ཙམ་པ་ཤེར་ཕྱིན་མཚན་ཉིད་པར་གསུངས་པ་དེ་ཡང་མི་འཐད་དེ། གཞི་དུས་ཀྱི་གཞི་འབྲས་དབྱེར་ ༼༣༨༽ མེད་ཀྱི་གཉིས་མེད་ཡེ་ཤེས་ཤེར་ཕྱིན་མཚན་ཉིད་པ་ཡིན་ན། བརྒྱད་སྟོང་དོན་བསྡུས་སོགས་ལས། དེ་བཞིན་གཤེགས་པ་ཤེར་ཕྱིན་མཚན་ཉིད་པའི་རྟེན་གྱི་ཁྱད་པར་དུ་གསུངས་པ་དོན་མེད་པར་འགྱུར་བའི་ཕྱིར་རོ། །དེ་བཞིན་གཤེགས་པ་ལ། གཞི་དུས་ཀྱི་དེ་བཞིན་གཤེགས་པ་སོགས་མང་དུ་ཡོད་པ་ལས། གཞི་དུས་ཀྱི་དེ་གཞི་དུས་ཀྱི་གཉིས་མེད་ཡེ་ཤེས་ཀྱི་རྟེན་ཡིན་པས་སྐྱོན་མེད་དོ་སྙམ་ན། མི་འཐད་དེ། གཞི་དུས་སུ་དེ་བཞིན་གཤེགས་པ་མཚན་ཉིད་པ་ཡོད་པ་ལ་ཐ་སྙད་དང་འགལ་བའི་སྐྱོན་ལྔར་བསྟན་ཟིན་པའི་ཕྱིར། སྐྱོན་གཞན་ཡང་གཞུང་ལམ་གཉིས་ལ་མཚན་ཉིད་གསུམ་དུ་ཕྱེ་བའི་ཡོངས་གྲུབ་ཤེར་ཕྱིན་མཚན་ཉིད་པ་མ་ཡིན་ན། ཆོས་ཐམས་ཅད་ལ་མཚན་ཉིད་གསུམ་དུ་ཕྱེ་བའི་ཡོངས་གྲུབ་ཤེར་ཕྱིན་མཚན་ཉིད་པར་ཁས་བླངས་པའི་ཇོ་ནང་པ་རང་གི་གྲུབ་མཐའ་དང་འགལ། ཡིན་ན་ཤེས་རབ་ཕ་རོལ་ཕྱིན་གཉིས་ཞེས་སོགས་གཞུང་འདིའི་དོན་བརྒྱད་སྟོང་འགྲེལ་ཆེན་སོགས་ལས་ཤེར་ཕྱིན་ལ་དངོས་བཏགས་ཕྱེ་བའི་རྒྱབ་བརྟེན་དུ་དྲངས་ཏེ་བཤད་པ་དང་འགལ་ལོ། །བཞི་པ་འཁྲུལ་མེད་བླང་བྱར་བསྟན་པ་ནི། ཤེར་ཕྱིན་ལ་དངོས་བཏགས་ཕྱེ་དགོས་པ་དེས་ན། ཤེས་རབ་ཕ་རོལ་ཕྱིན་གཉིས་ཞེས་སོགས་གཞུང་འདིའི་དགོངས་པ་ནི། སེང་གེ་བཟང་པོ་ལ་སོགས་པའི་འཕགས་ཡུལ་མཁས་གྲུབ་ཀུན་མཐུན་པར།

ས་སྐྱའི་རྗེ་བཙུན་གོང་མའི་སྤྱི་རྣམ་སོགས་ལས་ཚུལ་བཞིན་བཤད་པ་གུས་པས་ལོངས་ཤིག་ཅེས་གདམས་སོ། །གཉིས་པ་འབྲས་བུའི་འདོད་ཚུལ་རིགས་པ་དང་འགལ་བ་ནི། ཆོས་སྐུ་གློ་བུར་སོགས་སོ། །གཉིས་པ་གནས་ལུགས་ཀྱི་འདོད་ཚུལ་དོན་དམ་དང་འགལ་བ་ལ་བཞི་སྟེ། ངེས་དོན་གྱི་གཞུང་དང་འགལ་བ། དངོས་སྨྲ་འགོག་པའི་རིགས་པ་དང་འགལ་བ། མདོ་སྡེ་སྔ་ཕྱིའི་དོགས་ ༼༣༩༽ སྤོང་དང་འགལ་བ། མདོ་རྒྱུད་བསྟན་བཅོས་ཀྱི་དགོངས་པར་མི་འཐད་པའོ། །དང་པོ་ནི། ཆོས་དབྱིངས་བདེན་གྲུབ་ཏུ་འདོད་པ་ནི་དོན་དམ་སྒྲོ་འདོགས་ཀྱི་མཐར་ལྷུང་བས་གནས་ལུགས་སྟོན་པའི་ངེས་དོན་གྱི་ལུང་རྣམས་དང་འགལ་ཏེ། མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །ཞེས་ཟབ་པ་སོགས་ལྔ་མིང་གི་རྣམ་གྲངས་དུ་གསུངས་པས། ཆོས་དབྱིངས་འདུས་མ་བྱས་བདེན་མེད་དུ་བསྟན་པའི་ཕྱིར་དང༌། རྩ་ཤེའི་འདུས་བྱས་བརྟག་པའི་རབ་བྱེད་ལས། སྐྱེ་དང་གནས་དང་འཇིག་པ་དག །ཅེས་སོགས་གསུངས་པས་ཀྱང་སྐྱེ་གནས་འཇིག་གསུམ་བདེན་པར་མ་གྲུབ་པའི་ཕྱིར་ན་འདུས་བྱས་བདེན་པར་མ་གྲུབ་ལ། དེ་བདེན་པར་མ་གྲུབ་པས་འདུས་མ་བྱས་ཀྱང་བདེན་པར་མ་གྲུབ་བོ་ཞེས་བསྟན་པའི་ཕྱིར། གཞན་ཡང་ཀླུ་སྒྲུབ་ཀྱི། དངོས་པོ་ཡོད་པ་མ་ཡིན་ན། །དངོས་མེད་གང་གིས་ཡིན་པར་འགྱུར། །ཞེས་དང༌། སྐྱེ་བ་ལ་སོགས་མེད་པའི་ཕྱིར། །སྐྱེ་བ་མེད་ལ་སོགས་མི་སྲིད། །ཅེས་གསུངས་པ་ཡང་འདུས་བྱས་བརྟག་པའི་དེ་དང་དོན་གཅིག་པ་ཡིན་ཏེ། དངོས་པོ་དང་སྐྱེ་བ་བདེན་པར་མ་གྲུབ་པས་དེ་ལ་ལྟོས་པའི་དངོས་མེད་དང་སྐྱེ་མེད་ཡང་མ་གྲུབ་པར་བསྟན་པའི་ཕྱིར་རོ། །གཉིས་པ་ནི། དབུ་མ་པས་ཆོས་ཐམས་ཅད་རང་བཞིན་མེད་པར་བཤད་པ་ལ། དངོས་སྨྲ་བས་ཆོས་ཐམས་ཅད་རང་བཞིན་མེད་ཅེས་པའི་ཚིག་དེ་ཡང་རང་བཞིན་ཡོད་དམ་མེད། མེད་ན་རང་བཞིན་མེད་པའི་དམ་བཅའ་ཉམས། ཡོད་ན་རང་བཞིན་གྲུབ་པའི་ཆོས་ཞིག་ཁས་ལེན་དགོས་པར་འགྱུར་རོ་ཞེས་སོགས་ཀྱི་རྩོད་པ་འགོག་པའི་རྩོད་ཟློག་གི་རིགས་པ་རྣམས་དབུ་མ་པ་རང་ལ་བཟློག་པར་འགྱུར་ཏེ།

བདེན་གྲུབ་དམ་བཅས་པའི་ཕྱིར། ཁྱབ་སྟེ། རྩོད་ཟློག་ལས། ༼༤༠༽ གལ་ཏེ་ངས་དམ་བཅས་འགའ་ཡོད། །ཅེས་སོགས་གསུང་ཞིང༌། དེའི་དམ་བཅའི་དོན་བདེན་གྲུབ་ཀྱི་དམ་བཅའ་ལ་ཁྱེད་རང་ཡང་འཆད་པའི་ཕྱིར། ང་ལ་དམ་བཅའ་མེད་པས་ན། །ཞེས་པའི་དོན་གཙོ་བོ་རང་བཞིན་མེད་པར་དམ་བཅའ་བ་མེད་པ་ལ་འཆད་དགོས་པ་ཡིན་ཏེ། དངོས་སྨྲ་བས། ཁྱོད་ཀྱི་དམ་བཅའི་མཚན་ཉིད་ལ། །དེ་ལྟར་སྐྱོན་ཡོད་ངེད་ལ་མིན། །ཞེས་རྩོད་པ་དེའི་ལན་གཞུང་འདི་བྱུང་བ་ཡིན་པའི་ཕྱིར། འོན་ཀྱང་དེ་ཁོ་ན་ལ་འཁྲུལ་པར་མི་བྱ་སྟེ། ཚིག་གསལ་ལས། ཕྱོགས་གཞན་ཁས་བླང་བ་མེད་པའི་ཕྱིར་ཞེས་དང༌། དེའི་རྒྱབ་བརྟེན་དུ་གལ་ཏེ། ངས་དམ་ཞེས་སོགས་དང༌། འཕགས་པ་ལྷས། ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་ནི་རིང་པོ་ནའང༌། །ཀླན་ཀ་བརྗོད་པར་ནུས་མ་ཡིན། །ཞེས་སོགས་གསུངས་པ་རྣམས་འདྲེན་པར་མཛད་པས། སྤྱིར་དབུ་མ་པས་དོན་དམ་པར་བདེན་པར་ཡོད་མེད་དང་གཉིས་ཀ་ལ་སོགས་པའི་དམ་བཅའ་གང་ཡང་ཁས་མི་ལེན་པས། རྒོལ་བ་གཞན་གྱིས་རྩོད་པའི་སྐྱོན་དང་ཀླན་ཀ་ཅི་ཡང་མེད་ཅེས་པ་ཡང་གཞུང་འདིའི་དོན་དུ་འཆད་དགོས་སོ། །གནད་ཀྱི་དོན་ནི། དོན་དམ་པར་རྩོད་པ་ལས་གྲོལ་བས་བསྒྲུབ་བྱ་བདེན་མེད་བསྒྲུབ་པར་དམ་བཅའ་རྒྱུ་ཡང་མེད། ཕྱོགས་གཞན་དགག་བྱ་བདེན་གྲུབ་འགོག་པར་དམ་བཅའ་རྒྱུ་ཡང་མེད་པས་གནས་ལུགས་ལ་དཔྱོད་པའི་ཚེ་རང་རྒྱུད་པའི་གཏན་ཚིགས་མི་འཐད་ཅེས་པ་ནི་ཐལ་འགྱུར་བའི་གྲུབ་པའི་མཐའ་ཡིན་ཏེ། རིགས་པ་དྲུག་ཅུ་པ་ལས། རྩོད་མེད་ཆེ་བའི་བདག་ཉིད་ཅན། །དེ་དག་ལ་ནི་ཕྱོགས་ཉིད་མེད། །གང་ལ་ཕྱོགས་ནི་ཡོད་མིན་པ། །དེ་ལ་གཞན་ཕྱོགས་ག་ལ་ཡོད། །ཅེས་དང༌། ༼༤༡༽ འགྲེལ་པ་ཚིག་གསལ་ལས། དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླང་བ་མེད་པའི་ཕྱིར་རོ། །ཞེས་གསུངས་པས་སོ། །གནས་ལུགས་གཏན་ལ་འབེབས་པའི་ཕྱིར་དགག་སྒྲུབ་ཀྱི་རྣམ་གཞག་བྱེད་པ་ཐམས་ཅད་ནི་ཀུན་རྫོབ་སྒྱུ་མའི་རྣམ་རོལ་དུ་ཁས་ལེན་པ་ཡིན་ཏེ།

ཇི་ལྟར་སྤྲུལ་པས་སྤྲུལ་པ་དང༌། །སྒྱུ་མའི་སྐྱེས་བུའི་སྒྱུ་མ་ལ། །དགག་པ་བྱེད་པ་ཅི་འདྲ་བ། །དགག་པ་དེ་ཡང་དེ་འདྲར་འདོད། །ཅེས་གསུངས་པའི་ཕྱིར། གནོད་བྱེད་དེ་ལྟར་འཕངས་པ་ལ་ཇོ་ནང་པའི་རྗེས་འབྲང་ཁ་ཅིག་ན་རེ། སྐྱོན་མེད་དེ། འདུས་མ་བྱས་བདེན་པར་མ་གྲུབ་པར་བཤད་པ་དང༌། བདེན་གྲུབ་ཀྱི་དམ་བཅའ་མེད་པར་བཤད་པ་ནི་འཕགས་པའི་མཉམ་གཞག་གི་གཟིགས་ངོར་ཡིན་གྱི། རྗེས་ཐོབ་ཏུ་ཡོད་མེད་དང་ཡིན་མིན་ཤན་འབྱེད་པའི་སྐབས་མ་ཡིན་པའི་ཕྱིར་ཞེས་ཟེར་རོ། །དེ་ཡང་མི་འཐད་དེ། སྔ་མ་དེ་གདུལ་བྱས་གནས་ལུགས་རྟོགས་པའི་དོན་དུ་རིགས་པས་གཏན་ལ་འབེབས་པའི་གནས་སྐབས་དང༌། ཕྱི་མ་དེ་དབུ་མ་པས་དངོས་སྨྲ་བའི་རྩོད་པ་བཟློག་པའི་སྐབས་ཡིན་ཞིང༌། སྐབས་དེ་གཉིས་མཉམ་གཞག་གི་སྐབས་ཡིན་ཞེས་སྨྲ་བ་ཧ་ཅང་ཐལ་བའི་ཕྱིར། དེས་ན་རྗེས་ཐོབ་ཏུ་རྩོད་པ་མི་བྱེད་པར་མཉམ་གཞག་ཏུ་རྩོད་པ་བྱེད་ཅེས་སྨྲ་དགོས་པ་འདི་ནི་ཆོས་ཅན། རྩ་བའི་གྲུབ་མཐའ་ངན་པ་ལ་ལུང་རིགས་ཀྱི་གནོད་བྱེད་བྱུང་བ་ན་ཚུགས་མ་ཐུབ་པའི་རང་ལྡོག་ཡིན་ཏེ། བདག་ཉིད་ཆེན་པོས། ཤེལ་ལ་ནོར་བུའི་ཁ་བསྒྱུར་ཡང༌། །ཆུ་དང་འཕྲད་ན་རང་མདོག་སྟོན། །ཞེས་བཀའ་བསྩལ་པ་བཞིན་ནོ། །གསུམ་པ་དོགས་སྤོང་དང་ 

༼༤༢༽ འགལ་བ་ནི། སྙིང་པོ་བདེན་གྲུབ་ཏུ་འདོད་པ་ནི། རྒྱུད་བླ་མ་ལས། སྤྲིན་དང་རྨི་ལམ་སྒྱུ་བཞིན་དེ་དང་དེར། །ཤེས་བྱ་ཐམས་ཅད་རྣམ་ཀུན་སྟོང་པ་ཞེས། །གསུངས་ནས་ཡང་འདིར་རྒྱལ་རྣམས་སེམས་ཅན་ལ། །སངས་རྒྱས་སྙིང་པོ་ཡོད་ཅེས་ཅི་སྟེ་གསུངས། །སེམས་ཞུམ་སེམས་ཅན་དམན་ལ་བརྙས་པ་དང༌། །ཡང་དག་མིན་འཛིན་ཡང་དག་ཆོས་ལ་སྐུར། །བདག་ཆགས་ལྷག་པའི་སྐྱོན་ལྔ་གང་དག་ལ། །ཡོད་པ་དེ་དག་དེ་སྤང་དོན་དུ་གསུངས། །ཞེས་བཤད་པ་དང་འགལ་ཏེ། དེའི་དོན་བཤད་ན། ཤེར་ཕྱིན་གྱི་མདོ་ལས། སྤྲིན་རྨི་ལམ་སྒྱུ་མ་གསུམ་གྱི་དཔེས་ཆོས་ཐམས་ཅད་བདེན་སྟོང་དུ་གསུངས་པ་དང༌། བཀའ་འཁོར་ལོ་ཐ་མར་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་རྟག་བརྟན་ཐེར་ཟུག་གི་བདེན་གྲུབ་ཡོད་པར་གསུངས་པ་དང་འགལ་ལོ་སྙམ་པའི་དོགས་པ་བཀོད་ནས། དེའི་ལན་དུ་བཀའ་འཁོར་ལོ་ཐ་མ་ལས་དེ་ལྟར་བཤད་པ་ནི་བདག་ལྟ་བུས་སངསརྒྱས་ག་ལ་ཐོབ་སྙམ་དུ་སེམས་ཞུམ་པ་དང༌། བྱང་ཆུབ་ཏུ་སེམས་མ་བསྐྱེད་པའི་སེམས་ཅན་དམན་པ་གཞན་ལ་བརྙས་པ་དང༌། ཡང་དག་པ་མ་ཡིན་པའི་ཆོས་ལ་སྒྲོ་འདོགས་དང༌། ཡང་དག་པའི་ཆོས་ལ་སྐུར་བ་འདེབས་པ་དང༌། བདག་ཉིད་ལ་ལྷག་པར་ཆགས་པའི་ང་རྒྱལ་གྱི་སྐྱོན་དང་ལྔ་སྤངས་པའི་དོན་དུ་གསུང་བར་བཤད་པས། དེའི་ཤུགས་ལ་ཤེར་མདོ་ངེས་དོན་ཡིན་པ་གཞིར་བཞག་དང༌། བཀའ་ཐ་མ་དྲང་དོན་ཡིན་པ་གསལ་པོར་བསྟན་པའི་ཕྱིར། འདིར་བདག་ཉིད་བླ་མ་མཁྱེན་པའི་སྤྱན་ཡངས་ཀླུ་སྒྲུབ་རྗེའི་གསུང་ལས། དོགས་པ་དེའི་ལན་ནི། དེ་ལྟར་མ་ཡིན་ཏེ། རྒྱུད་བླའི་དགོངས་པ་ཤེར་ཕྱིན་གྱི་མདོའི་དོན་སྤྲིན་གྱི་དཔེས་བསྟན་པ་ ༼༤༣༽ ཉོན་མོངས་པའི་ཉོན་མོངས་པ། རྨི་ལམ་གྱི་དཔེས་བསྟན་པ་ལས་ཀྱི་ཉོན་མོངས་པ། སྒྱུ་མའི་དཔེས་བསྟན་པ་རྣམ་སྨིན་གྱི་ཕུང་པོ་དང་གསུམ་བདེན་པར་མེད་པ་ལ་དགོངས་པར་བཤད་ནས་ཡང་དག་མཐའ་ཆོས་དབྱིངས་སམ། བདེ་གཤེགས་སྙིང་པོ་ནི་བཀའ་ཐ་མ་ལས་བཤད་པ་བཞིན་བདེན་པར་གྲུབ་པ་དོན་ལ་གནས་སོ། །ཞེས་ལན་བཏབ་པའི་ཕྱིར་ཏེ།

རྒྱུད་བླའི་ལུང་དྲང་མ་ཐག་པ་དེའི་འཕྲོས་ལས། ཡང་དག་མཐའ་ནི་འདུས་བྱས་ཀྱི། །རྣམ་པ་ཐམས་ཅད་དབེན་པ་སྟེ། །ཉོན་མོངས་ལས་དང་རྣམ་སྨིན་དོན། །སྤྲིན་ལ་སོགས་པ་བཞིན་དུ་བརྗོད། །ཉོན་མོངས་སྤྲིན་འདྲ་བྱ་བ་ཡིན། །ལས་ནི་རྨི་ལམ་ལོངས་སྤྱོད་བཞིན། །ཉོན་མོངས་ལས་ཀྱི་རྣམ་པར་སྨིན། །ཕུང་པོ་སྒྱུ་མ་སྤྲུལ་པ་བཞིན། །ཞེས་གསུངས་པའི་ཕྱིར་ཞེས་བཞེད་དོ། །དེ་ལ་གཟུ་བོའི་བློས་དཔྱད་ན། སྔ་ཕྱི་གཉིས་ཀར་གཞུང་ཉིད་ལ་བརྟེན་པའི་འཐེན་ཚུལ་རེ་འདུག་མོད། འོན་ཀྱང་ཕྱོགས་ཕྱི་མ་ལ་དགོས་པ་སྐྱོན་ལྔ་སྤངས་པའི་དོན་དུ་གསུང་བ་ལ་གོ་དོན་འཆད་རྒྱུ་ཡེ་མེད་དེ། བཀའ་ཐ་མ་ལས་དེ་ལྟར་གསུངས་པ་ངེས་དོན་ཡིན་ན། དགོས་པའི་དབང་གིས་གསུངས་པ་ཡིན་ཞེས་དགོངས་པ་གཞན་དུ་བཀྲལ་མི་དགོས་པའི་ཕྱིར། གལ་ཏེ་ངེས་དོན་དགོས་པ་ཅན་ཡིན་ནོ་ཞེ་ན། དེ་ཡང་མི་འཐད་དེ། ངེས་དོན་དགོངས་པ་ཅན་གྱི་ཐ་སྙད་བཤད་པ་མེད་ཅིང༌། འདིར་བཤད་པའི་དགོས་པ་སྐྱོན་ལྔ་སྤང་བ་ནི་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་ནང་ཚན་དུ་གྱུར་པའི་དགོས་པ་ཡིན་པའི་ཕྱིར། རྒྱུད་བླའི་དགོས་པ་སྐྱོན་ལྔ་སྤང་བ་དང༌། རབ་དབྱེ་ལས། དགོས་པ་སྐྱོན་ལྔ་སྤང་ཕྱིར་གསུངས། །ཞེས་པའི་དགོས་པ་གཉིས་དོན་གཅིག་པ་གང་ཞིག ༼༤༤༽ རབ་དབྱེའི་དེ་དགོངས་གཞི་སོགས་གསུམ་གྱི་ནང་ཚན་དུ་གྱུར་པའི་དགོས་པ་ཡིན་པ་ལ་བསྙོན་འདིང་རྒྱུ་མེད་པའི་ཕྱིར། གལ་ཏེ་རྒྱུད་བླ་སེམས་ཙམ་དང༌། རབ་དབྱེ་དབུ་མའི་སྐབས་ཡིན་པས་མི་འདྲའོ་སྙམ་ན། བྱིས་པ་དགའ་བའི་སྐྱོན་སྤོང་སྟེ། རབ་དབྱེར་དགོངས་གཞི་དང་དགོས་པ་ཁ་བསྐང་བ་མ་གཏོགས་གཞུང་ཕན་ཚུན་གྱི་དགོས་པ་གཉིས་ལ་ཁྱད་པར་ཕྱེ་ན་ཧ་ཅང་ཐལ་བའི་ཕྱིར། གཞན་དུ་ན་རྒྱུད་བླའི་སྐབས་འཆད་པ་ན་དགོས་པའི་དབང་གིས་གསུངས་པའི་ངེས་དོན་གྱི་མདོ་ཁས་ལེན་དགོས་པས། མཁས་པའི་མདུན་སར་ཧེ་ཧེ། རྒྱུ་མཚན་དེས་ན། དྲང་ངེས་ཀྱི་མདོ་སྡེ་མ་འདྲེས་པ་སོ་སོར་ཤེས་དགོས་ཏེ།

དབུ་མ་པར་ཁས་འཆེས་ན་ཤེར་མདོ་ངེས་དོན་གྱི་མདོ་དང༌། བཀའ་ཐ་མ་དྲང་ངེས་སྣ་ཚོགས་པའི་མདོ་ཡིན་པར་སྨྲ་དགོས་སོ། །བཞི་པ་མདོ་རྒྱུད་བསྟན་བཅོས་ཀྱི་དགོངས་པར་མི་འཐད་པ་ནི། ཆོས་དབྱིངས་གཉིས་མེད་ཅེས་སོགས་གོ་སླ། གསུམ་པ་དཔྱད་པའི་རྒྱུ་མཚན་ནི། བདག་ནི་དཔལ་ལྡན་དུས་འཁོར་སོགས་སོ། །གསུམ་པ་གནད་དོན་བསྡུས་ཏེ་བསྟན་པ་ནི། གཞིའི་གནད་མདོར་བསྡུ་ན། ཕྱི་ནང་གི་ཆོས་ཐམས་ཅད་སེམས་སུ་འདུས་ཤིང༌། སེམས་ཉིད་གདོད་མ་ནས་མཐའ་བཞི་སྤྲོས་པ་དང་བྲལ་བའི་ངོ་བོ་སྟོང་པ་ཉིད་ཡིན་ལ། སྟོང་ཉིད་དེ་དང་གསལ་ཆ་ཡ་མ་བྲལ་བའི་ཟུང་འཇུག་བློ་འདས་བརྗོད་བྲལ་ལ་རྒྱུ་དུས་ཀྱི་བདེ་གཤེགས་སྙིང་པོར་ཤེས་པར་བྱ་སྟེ། ཟུང་འཇུག་དེ་ནི་གཞི་དུས་ཀྱི་གནས་ལུགས་མཐར་ཐུག་ཡིན་པའི་ཕྱིར། གཞི་ལམ་འབྲས་གསུམ་ལས་གཞིའི་སྐབས་ཀྱི་རྣམ་པར་བཤད་པ་བསྟན་ཟིན་ཏོ།། །།འགྲོ་སེམས་རང་བཞིན་གཙང་མའི་ཆོས་ཀྱི་དབྱིངས། །གཞི་དུས་སྙིང་པོར་ངོས་འཛིན་ཤིང་རྟའི་སྲོལ། །རྣམ་གཉིས་ ༼༤༥༽ ཆུ་རྒྱུན་དབུ་མའི་རྒྱ་མཚོ་ཆེར། །དགོངས་དབྱིངས་གནད་གཅིག་ཀུན་མཁྱེན་བླ་མར་བཞེད། །རང་རང་བློ་མཚོར་སྣ་ཚོགས་གྲུབ་པའི་མཐའ། །མུན་པའི་བག་ཆགས་སྲ་ཡང་དཔྱད་བཟོད་ཀྱི། །ལུང་རིགས་རི་བོང་ཅན་ཤར་དཔྱོད་ལྡན་གྱི། །ཀུ་མུད་རྫོགས་ལྡན་གསར་པས་ས་གསུམ་དགེ །བར་སྐབས་ཀྱི་ཚིགས་བཅད་དོ།། །།བཅས་རང་ཉེས་པའི་དྲི་མ་ཀུན་དག་བྱེད། །བསྟན་རྩ་ལེགས་གསུང་སོ་ཐར་ལམ་གསུམ་རྒྱུན། །འགྲོ་བློའི་རྒྱ་མཚོར་འབེབས་མཁས་བྷ་གི་ར། །ཀུན་མཁྱེན་ཟས་གཙང་སྲས་ལ་སྤྱི་བོས་འདུད། །གཉིས་པ་ལམ་གྱི་སྐབས་ལ་གཉིས་ཏེ། ལམ་གྱི་རྣམ་གཞག་སྤྱིར་བསྟན། སྡོམ་པ་གསུམ་གྱི་ལམ་སོ་སོར་བཤད་པའོ། །དང་པོ་ལ་གཉིས་ཏེ། ཕ་རོལ་ཏུ་ཕྱིན་པའི་ལམ་གྱི་འདོད་ཚུལ། རྡོ་རྗེ་ཐེག་པའི་ལམ་གྱི་འདོད་ཚུལ་ལོ། །དང་པོ་ནི། གཞིའི་སྟེང་གི་དྲི་མ་སྦྱོང་བའི་ལམ་ལ། གྲུབ་མཐའ་སྨྲ་བ་བཞི་པོ་རང་རང་གི་གཞུང་ལས།

ཐེག་པ་གསུམ་གྱི་ལམ་གྱི་རྣམ་གཞག་བསྟན་པར་བཞེད་དེ། འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ། །ཁ་ཅིག་ནི་རང་རྒྱལ་དུ་སེམས་བསྐྱེད་དོ། །ཁ་ཅིག་ནི་སངས་རྒྱས་སུ་སེམས་བསྐྱེད་དོ། །ཞེས་སེམས་བསྐྱེད་ཚུལ་གསུམ་གསུངས་པ་དང༌། མཛོད་ལས། མྱུར་བ་སྲིད་པ་གསུམ་གྱིས་ཐར། །ཞེས་དང༌། བསེ་རུ་བསྐལ་པ་བརྒྱ་ཡི་རྒྱུས། །ཞེས་དང༌། རྣམ་གཟིགས་མར་མེ་རིན་ཆེན་གཙུག །གྲངས་མེད་གསུམ་གྱི་ཐ་མར་བྱུང༌། །དང་པོ་ཤཱཀྱ་ཐུབ་པ་ཡིན། །ཞེས་སོགས། ཉན་ཐོས་དང༌། རང་རྒྱལ་དང༌། ཐེག་ཆེན་གྱི་ལམ་བགྲོད་གསུམ་གསུངས་པ་རྣམས་ནི། ༼༤༦༽ བྱེ་སྨྲ་དང༌། མངོན་པ་སྨྲ་བའི་མདོ་སྡེ་པ་རྣམས་ཀྱི་ལུགས་དང༌། ས་དངོས་གཞི་ལས། ཉན་ས་རང་ས་བྱང་ས་གསུམ་དུ་གསུངས་པ་ནི་སེམས་ཙམ་པའི་ལུགས་དང༌། མངོན་རྟོགས་རྒྱན་ལས། སློབ་མ་བསེ་རུའི་ལམ་གང་དང༌། །འདི་དང་གཞན་པའི་ཡོན་ཏན་གྱི། །ཕན་ཡོན་ཆེ་བ་མཐོང་བའི་ལམ། །ཞེས་རྟོགས་རིགས་ཀྱི་སྒོ་ནས་ཐེག་པ་གསུམ་གྱི་ལམ་གསུངས་པ་ནི་དབུ་མའི་ལུགས་ཡིན་པའི་ཕྱིར། འོན་ཀྱང་གྲུབ་མཐའ་འོག་མ་འོག་མ་ལས། གོང་མ་གོང་མར་གཙོ་ཆེ་བས་དབུ་མ་པས་གཞལ་ན། དབུ་མའི་གཞུང་མ་གཏོགས་གཞུང་གཞན་ལས། བྱང་ཆུབ་གསུམ་པོ་གང་རུང་ཐོབ་བྱེད་ཀྱི་ཐེག་པ་གསུམ་གྱི་ལམ་ཚང་བར་བསྟན་པ་མེད་པ་ཡིན་ཏེ། དབུ་མའི་གཞུང་ལས་བཤད་པའི་ལྟ་བ་དང་གྲུབ་མཐའ་ལ་མ་བརྟེན་པ་ཐེག་པ་གསུམ་པོ་གང་གིས་ཀྱང་བྱང་ཆུབ་ཐོབ་པར་མི་ནུས་པའི་ཕྱིར་རོ། །གཉིས་པ་ནི། ཕ་རོལ་ཏུ་ཕྱིན་པ་ལས་ཐབས་མ་རྨོངས་པ་དང༌། ཐབས་མང་བ་སོགས་ཁྱད་ཆོས་བཞིའི་སྒོ་ནས་ཁྱད་པར་དུ་འཕགས་པའི་སྔགས་ལམ་དུ་ཞུགས་པའི་ཚེ་རྟེན་གྱི་གང་ཟག་སྡོམ་པ་གསུམ་དང་ལྡན་པས། ཐབས་རིམ་པ་གཉིས་ཀྱི་ཉམས་ལེན་ལ་འབད་ན་འབྲས་བུ་བླ་ན་མེད་པའི་བྱང་ཆུབ་སྒྲུབ་པར་ནུས་པ་ཡིན་ཏེ། རབ་དབྱེ་ལས། སྡོམ་པ་གསུམ་དང་ལྡན་པ་ཡིས། །རིམ་གཉིས་ཟབ་མོའི་གནད་ཤེས་ན། །དེ་ནི་ཚེ་འདི་བར་དོ་འམ། །སྐྱེ་བ་བཅུ་དྲུག་ཚུན་ཆད་ན། །འགྲུབ་པར་རྫོགས་པའི་སངས་རྒྱས་གསུངས། །ཞེས་གསུངས་པས་སོ། །སྡོམ་པ་གསུམ་པོ་དེ་ཡང༌།

ལེན་བྱེད་ཀྱི་ཐབས་འདུལ་བ་དང༌། དབུ་སེམས་དང༌། སྔགས་ཀྱི་དབང་ཆོག་ལས་རིམ་བཞིན་དུ་བླངས་པའི་རིམ་ ༼༤༧༽ འཇུག་པའམ། སྔར་སྡོམ་པ་འོག་མ་གཉིས་ཀྱི་སྦྱང་བ་མ་སོང་བ་ལ། དབང་བསྐུར་གྱི་ཆོ་ག་དཀྱུས་ཐོག་གཅིག་ལས་སྡོམ་པ་གསུམ་ཆར་ཐོབ་པའི་ཅིག་ཆར་བ་ཡིན་ཡང་རུང༌། སྡོམ་པ་གསུམ་དང་ལྡན་པའི་ཚེ་ན། གསུམ་ལྡན་གྱི་རྒྱུད་ཀྱི་སྡོམ་པ་གསུམ་ཆར་ཡང་སྔགས་སྡོམ་གྱི་ངོ་བོར་ཡོད་པས་ངོ་བོ་གཅིག་ཡིན་ནོ། །འོ་ན་ངོ་བོ་གཅིག་ཡིན་ན་སྐྱེ་འཇིག་ཅིག་ཆར་དུ་བྱེད་པར་འགྱུར་ལ། དེ་ལྟར་ན་གཏོང་ཐོབ་དུས་གཅིག་པར་འགྱུར་རོ། །ཞེ་ན། ཕྱི་མ་མ་ངེས་ཏེ། སྐྱེ་འཇིག་ནི་སྐད་ཅིག་གི་སྐྱེ་འཇིག་ཡིན་ལ། གཏོང་ཐོབ་ནི་རྒྱུན་ལ་འཇོག་པ་ལུང་དང་རིགས་པའི་གནད་ཡིན་པའི་ཕྱིར། གཉིས་པ་སོ་སོར་བཤད་པ་ལ་གསུམ་སྟེ། སོ་ཐར་སྡོམ་པའི་སྐབས། བྱང་སེམས་སྡོམ་པའི་སྐབས། རིག་འཛིན་སྡོམ་པའི་སྐབས་སོ། །དང་པོ་ལ་གཉིས་ཏེ། ནོར་པའི་མཐའ་བཀག མ་ནོར་པའི་གནད་བསྟན་པའོ། །དང་པོ་ལ་གཉིས་ཏེ། ངོ་བོ་ལ་ལོག་རྟོག་དགག་པ། ཆོ་ག་ལ་ལོག་རྟོག་དགག་པའོ། །དང་པོ་ལ་ཉན་ཐོས་པའི་ལུགས་ངེས་དོན་དུ་འཛིན་པ་དགག་པ་སོགས་བཞི་ལས། དང་པོ་ནི། དགའ་གདོང་པ་སོགས་མཁས་པ་ཁ་ཅིག སོ་ཐར་གྱི་སྡོམ་པ་གཟུགས་ཅན་ཡིན་པ་སོགས་བཞེད་ཅིང༌། དེའི་འཁྲུལ་གཞི་ཡང༌། བྱེ་སྨྲའི་འདུལ་མཛོད་རང་རྐང་གི་གྲུབ་མཐའ་ལ་ཨ་འཐས་པས་དེ་ལ་བརྟེན་པ་ཡིན་ནོ། །ལུགས་དེ་ནི་ཐེག་པ་ཆེན་པོའི་སྐབས་འདིར་མི་འཐད་དེ། བྱེ་སྨྲས་སྡོམ་པ་རིག་བྱེད་མ་ཡིན་པའི་གཟུགས་སུ་འདོད་པ་ཡང་མངོན་པ་སྨྲ་བའི་མདོ་སྡེ་པ་རྣམས་ཀྱིས་བཀག་ནས། ཤེས་པར་བསྒྲུབ་པའི་རྩོད་པ་དང༌། རྩོད་ལན་རྒྱས་པ་མཛོད་ཀྱི་འགྲེལ་ ༼༤༨༽ པ་སོགས་ལས་གསུངས་ན། དབུ་སེམས་དང་སྔགས་ཀྱི་གཞུང་འཆད་པའི་ཚེ། སྡོམ་པ་གཟུགས་ཅན་དུ་མི་འཐད་པ་ལྟ་སྨོས་ཀྱང་ཅི་དགོས་པའི་ཕྱིར། གཞན་དུ་ན་རྒྱུད་འབུམ་པ་ལས། རིགས་ཅན་གསུམ་གྱི་བསླབ་པ་ཡང༌། །དཀྱིལ་འཁོར་ཆེན་པོ་འདིར་ཞུགས་ན། །རིག་པ་འཛིན་པ་ཞེས་བྱ་འོ། །ཞེས་པའི་ལུང་གིས་གནོད་དེ།

ཁྱེད་ལྟར་ན་ཐེག་དམན་སོར་སྡོམ་སྔགས་སྡོམ་དུ་གནས་གྱུར་པའི་ཚེ། བེམ་པོ་ཤེས་པར་གནས་གྱུར་པར་ཁས་ལེན་དགོས་ལ། དེ་ནི་ལུས་སེམས་རྫས་གཅིག་ཏུ་འདོད་པའི་མུ་སྟེགས་རྒྱང་འཕེན་པའི་ལུགས་ཡིན་གྱི། སངས་རྒྱས་པའི་གཞུང་ལས་བཤད་པ་གཏན་མི་སྲིད་པའི་ཕྱིར། སོར་སྡོམ་ལ་གྲངས་རིགས་བརྒྱད་ཁོ་ནར་ངེས་པ་ཡང་མི་འཐད་དེ། འོ་ན་ཉེ་བར་འཁོར་གྱིས་ཞུས་པའི་མདོ་དང༌། བྱང་སེམས་སོ་སོར་ཐར་པ་བསྟན་པའི་མདོ་དང༌། ཆོས་བཞི་བསྟན་པའི་མདོ་རྣམས་ལས་གསུངས་པའི་སོ་ཐར་གྱི་སྡོམ་པ་རྣམས་ཆོས་ཅན། རིགས་བརྒྱད་པོ་གང་དུ་འདོད་པའམ། འདུས་ཚུལ་སྨྲ་དགོས་ཏེ། སོ་ཐར་སྡོམ་པ་ཡིན་པའི་ཕྱིར། འདིར། བྱང་སེམས་སོ་སོར་ཐར་པ་ནི། །ཆོས་དང་བསྟན་པའི་མོད་རྣམས་ལས། །ཞེས་པ་ནི་གཞུང་མ་དག་པས། བྱང་སེམས་སོ་སོར་ཐར་པ་དང༌། །ཆོས་བཞི་བསྟན་པའི་མདོ་རྣམས་ལས། །ཞེས་པ་གཞུང་བྲིས་མ་རྙིང་པ་འགའ་ཞིག་ལས་འབྱུང་ངོ༌། །ཞེས་ཁོ་བོའི་ཡོངས་འཛིན་དམ་པས་གསུངས་སོ། །གཞན་ཡང༌། སྔགས་སྡོམ་དང་བྱང་སེམས་ཀྱི་སྡོམ་པ་གཉིས་པོ་རིགས་བརྒྱད་གང་དུ་འདུས་ཚུལ་ཡང་སྨྲ་དགོས་ཏེ། དེ་གཉིས་སོར་སྡོམ་ཡིན་པའི་ཕྱིར་ཏེ། སྔགས་སྡོམ་ལ་བྱང་སྡོམ་གྱིས་ཁྱབ། བྱང་སྡོམ་ལ་ ༼༤༩༽ སོར་སྡོམ་གྱིས་ཁྱབ་པ་ནི་མདོ་རྒྱུད་ཀྱི་དགོངས་པ་ཕུལ་དུ་ཕྱིན་པ་རྗེ་བཙུན་ས་སྐྱ་པ་ཡབ་སྲས་ཀྱི་གྲུབ་མཐའ་རྨ་མེད་པ་ཡིན་ནོ། །འོན་ཀྱང་དབང་བསྐུར་གྱི་ཆོ་ག་ལས་ཐོབ་པའི་སྔགས་སྡོམ་དང་རིགས་བརྒྱད་གང་རུང་གི་གཞི་མཐུན་ཙམ་ནི་ཡོད་དེ། རྡོ་རྗེ་རྩེ་མོ་ལས། ཁྱིམ་པའི་སྡོམ་ལ་ལེགས་གནས་ནས། །ཞེས་བཤད་པའི་ཁྱིམ་པའི་སྡོམ་པ་དང༌། སྟ་གོན་དང་འཇུག་པའི་སྐབས་སུ་ཐུན་མོང་མིན་པའི་སྐྱབས་འགྲོའི་རྗེས་ཟློས་ལན་གསུམ་བྱས་པ་ལས་ཐོབ་པའི་སོ་ཐར་གྱི་སྡོམ་པ་ཡོངས་རྫོགས་དགེ་བསྙེན་གྱི་སྡོམ་པ་ཡིན་པར་བླ་མ་ངོར་པ་ཡབ་སྲས་རྣམས་བཞེད་པའི་ཕྱིར། འདི་ལ་ཤེས་བྱེད་ཀྱི་འཐད་པ་ཡང་མང་དུ་ཡོད་དེ།

རྡོ་རྗེ་རྩེ་མོ་ལས། སྲོག་གཅོད་རྐུ་དང་འཁྲིག་པ་དང༌། །རྫུན་དང་ཆང་ནི་རྣམ་སྤངས་ཏེ། །ཁྱིམ་པའི་སྡོམ་ལ་ལེགས་གནས་ནས། །ཞེས་སྤང་བྱ་ལྔ་སྤོང་དུ་གསུངས་པ་དང༌། སྡོམ་པ་བསྒྲག་པ་ན་ཡང༌། ཁྱོད་ཀྱིས་སྲོག་ཆགས་བསད་མི་བྱ། །མ་བྱིན་པ་ཡང་མི་བླང་ངོ༌། །རྫུན་དང་འདོད་ལ་སྤྱོད་པ་རྣམས། །དངོས་གྲུབ་འདོད་པར་བྱ་བ་མིན། །ཆང་ནི་བཏུང་བར་མི་བྱ་ཞིང༌། །ཞེས་སྤང་བྱ་ལྔ་སྤོང་བསྒྲགས་པ་དེ། གསོལ་བཏབ་ཀྱི་ཚེ། སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཞེས་པ་དང་དོན་གནད་གཅིག ཆོ་ག་ལས་གཟུང་བའི་ཚེ། ཐུན་མོང་མ་ཡིན་པའི་སྐྱབས་འགྲོའི་སྐབས་སུ་བཟུང་བའམ་ཐོབ་པ་ཡིན་པས་སོ། །རིགས་པའི་འཐད་པ་ཡང་ཡོད་དེ། འདི་ནི་སྐྱབས་འགྲོ་རྩོམ་བྱེད་དུ་བྱས་པའི་སྒོ་ནས་སྤང་བྱ་ལྔ་སྤོང་ ༼༥༠༽ བར་དོན་གྱིས་ཁས་བླངས་པའི་སྡོམ་པ་ཡིན་པས་ཡོངས་རྫོགས་དགེ་བསྙེན་གྱི་སྡོམ་པར་གྲུབ་པའི་ཕྱིར། རྒྱུ་མཚན་དེས་ན་གོང་དུ་བཤད་པའི་ཉེ་བར་འཁོར་གྱིས་ཞུས་པའི་མདོ་སོགས་ནས་གསུངས་པ་དང༌། སྡོམ་པ་གོང་མ་གཉིས་ཀྱི་ངོ་བོར་གྱུར་པའི་སོར་སྡོམ་རྣམས་བྱང་ཆུབ་བར་དུ་བླངས་པའི་སྡོམ་པ་ཡིན་པའི་ཕྱིར་ན། སོ་ཐར་གྱི་སྡོམ་པ་ཡིན་ན། ཤི་འཕོས་པའི་ཚེ་གཏོང་བས་ཁྱབ་པ་ཡང་མི་འཐད་དོ། །གཉིས་པ་སོ་ཐར་ལ་ངེས་འབྱུང་གིས་མ་ཁྱབ་པ་དགག་པ་ནི། པཎ་ཆེན་ཤཱཀྱ་མཆོག་ལྡན་ལ་སོགས་པ་ལས། སོ་ཐར་སྡོམ་པ་ལ་འཇིགས་སྐྱོབ་ཀྱི་ཚུལ་ཁྲིམས་སོགས་གསུམ་དུ་དབྱེ་བར་འདོད་དེ། དུས་ཀྱི་ཀུན་སློང་སྐྱབས་འགྲོ་རྩོམ་བྱེད་དུ་བྱས་པའི་ཚེ། སངས་རྒྱས་ལ་མྱ་ངན་ལས་འདས་པའི་ལམ་གྱི་སྟོན་པ་དང༌། ཆོས་ལ་ལམ་དངོས་དང༌། དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུས་ཏེ་སྐྱབས་སུ་སོང་བས་མྱང་འདས་ཀྱི་བསམ་པས་ཟིན་པའི་ཕྱིར། འོན་ཀྱང་རྒྱུའི་ཀུན་སློང་གི་སྒོ་ནས་འཇིགས་སྐྱོབ་ཀྱི་ཚུལ་ཁྲིམས་སོགས་གསུམ་དུ་དབྱེ་བ་ཡིན་ཏེ། ཆོ་གའི་སྔ་རོལ་རྒྱུའི་ཀུན་སློང་ལ།

ཚེ་འདིའི་འཚེ་བ་སོགས་ཀྱི་འཇིགས་པ་ལས་བསྲུང་བ་དང༌། ཕྱི་མ་ལྷ་མིའི་གོ་འཕང་ཐོབ་པར་བྱ་བ་དང༌། འཁོར་བ་སྤང་བའི་ཐར་པ་ཐོབ་པར་འདོད་པ་དང་གསུམ་ཡོད་པས། དེའི་དབང་གིས་ཚུལ་ཁྲིམས་གསུམ་དུ་འགྱུར་བའི་ཕྱིར། ཞེས་ཟེར་རོ། །དེ་ནི་མི་འཐད་དེ། འོ་ན་ཕྱི་རོལ་བ་རྣམས་ཀྱི་རྒྱུད་ལ་ཡང་སོ་ཐར་སྡོམ་པ་ཡོད་པར་འགྱུར་ཏེ། དེའི་རྒྱུད་ལ་འཇིགས་སྐྱོབ་དང་ལེགས་སྨོན་གྱི་ཚུལ་ ༼༥༡༽ ཁྲིམས་ཡོད་པའི་ཕྱིར། ཁྱབ་པ་སོང༌། འདོད་མི་ནུས་ཏེ། མཛོད་རང་འགྲེལ་ལས། ཅི་ཕྱི་རོལ་པ་རྣམས་ལ་ཡང་དག་པར་བླངས་པའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི་སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་ལས་སོ་སོར་ཐར་པར་བྱེད་པ་མ་ཡིན་ནོ། །ཞེས་གསུངས་པའི་ཕྱིར། གལ་ཏེ་སོ་ཐར་ལ་འཇིགས་སྐྱོབ་དང་ལེགས་སྨོན་ཡོད་པར་ཁས་བླང་གི འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ལ་སོ་ཐར་གྱིས་ཁྱབ་པ་ཁས་མི་ལེན་ནོ་སྙམ་ན། གང་ལྟར་ཡང་ཚུལ་ཁྲིམས་དེ་གཉིས་ཆོས་ཅན། ཁྱོད་དུ་གྱུར་པའི་སོར་སྡོམ་ཡོད་པ་མ་ཡིན་ཏེ། སྲིད་པ་འཁོར་བ་ལ་བརྟེན་པའི་ཐོབ་བྱར་དམིགས་པའི་ཚུལ་ཁྲིམས་ཡིན་པའི་ཕྱིར། ཁྱབ་པ་མཛོད་འགྲེལ་གྱི་ལུང་གིས་གྲུབ། འོ་ན་ཕྱི་རོལ་པའི་རྒྱུད་ཀྱི་ཚུལ་ཁྲིམས་དེ་ཡང༌། ཁོང་རང་གི་ལུགས་ཀྱི་ཐར་པ་ཐོབ་འདོད་ཀྱི་བསམ་པས་ཟིན་པས་སྲིད་པ་ལ་ཇི་ལྟར་དམིགས་ཞེ་ན། དམིགས་ཏེ། ཁོ་རང་གི་ལུགས་ཀྱི་ཐར་པ་ནམ་མཁའ་ན་གདུགས་ཕུབ་པ་ལྟ་བུ་སོགས་ལ་དམིགས་མོད། དེ་དག་གི་ཐར་པར་མིང་བཏགས་ཀྱང་འཁོར་བ་ལས་མ་འདས་པའི་ཕྱིར། སྲིད་པ་ལ་བརྟེན་པའི་ཕྱིར་ཞེས་པའི་དོན་ལ་རང་ཕྱོགས་པ་ཁ་ཅིག འཁོར་བའི་རྒྱུ་བྱེད་པའི་ཕྱིར་ན་སོ་ཐར་མིན་ཞེས་འཆད་པ་ནི་མི་འཐད་དེ། སོ་ཐར་གྱི་ཚུལ་ཁྲིམས་རྣམ་པར་དག་པས། མཐར་ཐུག་མྱང་འདས་ཀྱི་རྒྱུ་བྱེད་ཀྱང་གནས་སྐབས་སུ་ལྷ་མིའི་ལུས་རྟེན་ཕུན་སུམ་ཚོགས་པ་ཐོབ་པའི་རྒྱུ་བྱེད་པའི་ཕྱིར་ཏེ། འདུལ་བ་ཚིག་ལེ་ལས།

ལྷ་ཡི་ 

༼༥༢༽ ཁང་བཟང་དམ་པར་སྐྱེ། །ཏིང་ངེ་འཛིན་དང་ངེས་འབྱུང་ཐོབ། །ཚུལ་ཁྲིམས་འདི་ནི་འབྲས་བུ་ཆེ། །ཞེས་གསུངས་པའི་ཕྱིར། མཁས་པ་ཁ་ཅིག་ཕྱི་རོལ་པའི་རྒྱུད་ལ་སོར་སྡོམ་ཡོད་པར་བཞེད་པ་ནི་མི་འཐད་དེ། དྲངས་མ་ཐག་པའི་མཛོད་འགྲེལ་གྱི་ལུང་དེ་དང་འགལ་བའི་ཕྱིར་དང༌། རབ་དབྱེ་ལས། མུ་སྟེགས་བྱེད་ལ་སྡོམ་པ་མེད། །ཅེས་བཤད་པའི་དོན་ཡང༌། ཕྱི་རོལ་པའི་རྒྱུད་ལ་སོར་སྡོམ་མེད་པ་ལ་འཆད་དགོས་པའི་ཕྱིར། གཞན་ཡང་དཀོན་མཆོག་གསུམ་ལ་སྐྱབས་སུ་སོང་བའི་ཕྱི་རོལ་པ་ཡོད་པར་འགྱུར་ཏེ། ཁས་བླངས་དེའི་ཕྱིར། འདོད་ན། གྲུབ་མཐའ་ལ་ཞུགས་པའི་གང་ཟག་གིས་དཀོན་མཆོག་གསུམ་ལ་སྐྱབས་སུ་སོང་མ་སོང་ལ་ཕྱི་ནང་གི་ཁྱད་པར་དུ་འཇོག་པ་མི་འཐད་པར་འགྱུར་རོ། །གཟུ་བོའི་བློས་དཔྱོད་ཅིག དེས་ན་ངེས་འབྱུང་གི་ཚུལ་ཁྲིམས་དང༌། སོ་ཐར་གྱི་སྡོམ་པ་དོན་གཅིག་པ་ནི་འདུལ་བའི་ལུགས་ཡིན་ཏེ། མདོ་རྩ་བ་ལས། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་དང༌། སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང༌། །ཞེས་གསུངས་པའི་ཕྱིར། འདི་ལ་ཁ་ཅིག ཟག་མེད་ཀྱི་སྡོམ་པ་ཆོས་ཅན། སོར་སྡོམ་ཡིན་པར་ཐལ། ངེས་འབྱུང་གི་ཚུལ་ཁྲིམས་ཡིན་པའི་ཕྱིར། ཞེས་པའི་སྐྱོན་གཏོང་བ་ཡོད་ཀྱང༌། ཐེག་པ་ཆེན་པོ་ལྟར་ན་འདོད་ལ། བྱེ་སྨྲའི་ལུགས་ལྟར་ན་གཏན་ཚིགས་མ་གྲུབ་སྟེ། ཟག་མེད་ཀྱི་སྡོམ་པ་ནི། ཟག་མེད་ཀྱི་སྙོམས་འཇུག་སྒོམ་སྟོབས་ཀྱིས་ཐོབ་པ་ཙམ་ ༼༥༣༽ ཡིན་པས། ཀུན་སློང་ངེས་འབྱུང་གི་བསམ་པས་ཟིན་མ་ཟིན་གྱི་ཐ་སྙད་མེད་པའི་ཕྱིར། དེ་སྐད་དུ་མཛོད་ལས། བསམ་གཏན་ལས་སྐྱེས་བསམ་གཏན་གྱི། །ས་ཉིད་ཀྱིས་ཐོབ་ཟག་མེད་ནི། །འཕགས་དེས་ཞེས་གསུངས་པས་སོ། །གལ་ཏེ་སྐྱབས་འགྲོའི་སོགས་གོ་སླ། །གཞུང་པར་མར། རྒྱུ་ཡི་ཀུན་སློང་མྱང་འདས་ཀྱི། །ཞེས་དང༌། དུས་ཀྱི་ཀུན་སློང་སྒོ་ནས་ནི། །ཞེས་པ་ནི་མ་དག་ལ། ཕྱོགས་སྔའི་བཞེད་པ་དང་བསྟུན།

དུས་ཀྱི་ཀུན་སློང་མྱང་འདས་ཀྱི། །ཞེས་སོགས་གོ་བརྗེས་ན་དག་པ་ཡིན་ཏེ། བྲིས་མ་འགའ་ཞིག་ལས་ཀྱང་འབྱུང་ཞིང༌། ཡོངས་འཛིན་ཀླུ་སྒྲུབ་རྗེའི་གསུང་ལས་ཀྱང་དེ་ལྟར་བཤད་སྣང་ངོ༌། །པཎ་ཆེན་ཤཱཀྱའི་མཚན་ཅན་གྱིས་སོ་ཐར་སྡོམ་པའི་རྒྱུའི་ཀུན་སློང་འཇིགས་སྐྱོབ་ཀྱི་བསམ་པ་སོགས་གསུམ་ཕྱེ་ནས། དུས་ཀྱི་ཀུན་སློང་མྱང་འདས་ཀྱི་བསམ་པ་ཁོ་ནར་བཞེད་པ་ནི། མཛོད་དང་ཡང་འགལ་ཏེ། མཛོད་ལས། རབ་ཏུ་འཇུག་བྱེད་དགེ་སོགས་ལས། །རྗེས་འཇུག་བྱེད་ཀྱང་རྣམ་གསུམ་འགྱུར། །ཞེས་རྒྱུའི་ཀུན་སློང་དགེ་བ་ལ། དུས་ཀྱི་ཀུན་སློང་དགེ་མི་དགེ་ལུང་མ་བསྟན་གསུམ་དང༌། རྒྱུའི་ཀུན་སློང་མི་དགེ་བ་དང༌། ལུང་མ་བསྟན་ལ་ཡང༌། དུས་ཀྱི་ཀུན་སློང་དེ་ལྟར་གསུམ་གསུམ་བཤད་པའི་གསུམ་ཚན་དང་པོ་ནི། སོ་ཐར་གྱི་སྡོམ་པའི་རྒྱུའི་ཀུན་སློང་ངེས་འབྱུང་གི་བསམ་པ་ཡིན་པ་གཞིར་བཞག་ནས། དུས་ཀྱི་ཀུན་སློང་ཆོ་གའི་ཚེ་ངེས་འབྱུང་གི་བསམ་པ་དང༌། འདོད་ཆགས་དང་ཞེ་སྡང་གང་རུང་གི་བསམ་པ་མངོན་གྱུར་བ་དང༌། ལུང་མ་བསྟན་གྱི་བསམ་པ་མངོན་ ༼༥༤༽ གྱུར་བ་དང་གསུམ་འབྱུང་བ་ཡོད་པར་འགྲེལ་བ་སོགས་ལས་གསལ་བའི་ཕྱིར། དུས་ཀྱི་ཀུན་སློང་ཞེ་སྡང་གི་བསམ་པ་མངོན་གྱུར་དུ་བྱུང་བའི་ཚེ་ཡང༌། ངེས་འབྱུང་གི་བསམ་པ་བག་ལ་ཉལ་བའི་ཚུལ་གྱིས་ཡོད་དེ། སྔར་རྒྱུ་དུས་ཀྱི་ཀུན་སློང་མྱང་འདས་ཀྱི་བསམ་པས་ཟིན་པས། བསམ་པ་དེའི་རྒྱུ་མཚན་དེ་དུས་ཀྱི་ཀུན་སློང་ལ་ཡང་ཡོད་པའི་ཕྱིར་རོ། །དེས་ན་སོ་ཐར་སྡོམ་པ་ཡིན་ན། རྒྱུའི་ཀུན་སློང་མྱང་འདས་ཀྱི་བསམ་པ་ཁོ་ནས་ཟིན་པས་ཁྱབ། དུས་ཀྱི་ཀུན་སློང་མྱང་འདས་ཀྱི་བསམ་པས་ཟིན་པས་ཁྱབ་ཀྱང༌། མྱང་འདས་ཀྱི་བསམ་པ་ཁོ་ནས་མ་ཁྱབ་ཅེས་ཁོ་བོ་སྨྲའོ། །གསུམ་པ་སོ་ཐར་གྱི་ངོ་བོ་ལ་ལོག་རྟོག་དགག་པ་ནི། ཤཱཀྱ་མཆོག་ལྡན་སོགས་ཁ་ཅིག་གི་བཞེད་པ་ཡིན་ཞིང༌། སོ་ཐར་སོགས་ཕྱོགས་སྔ་བརྗོད་པའི་སྐབས་གོ་སླ། འཕགས་ཡུལ་གྱི་གཞུང་འགྲེལ་ལས་བཤད་པ་མེད་ཅེས་པ་ནི་མི་འཐད་དེ།

དཔལ་ལྡན་ཁ་ཆེ་བློ་བརྟན་གྱི་ཕུང་པོ་ལྔའི་རབ་བྱེད་ཀྱི་འགྲེལ་པ་བྱེ་བྲག་ཏུ་བཤད་པ་ཞེས་བྱ་བ་ལས། དེ་ལ་སོ་སོར་ཐར་པའི་སྡོམ་པ་ནི་གཞན་ལ་གནོད་པ་བྱེད་པ་གཞི་དང་བཅས་པ་རྣམ་པ་ཐམས་ཅད་དུ་ལྡོག་པའོ། །བྱང་ཆུབ་སེམས་དཔའི་སྡོམ་པ་ནི། ལུས་དང་སྲོག་གིས་བསྡུས་པའི་དངོས་པོ་ལ་མི་ལྟ་བར་ལུས་དང༌། ངག་དང་སེམས་ཀྱིས་རྣམ་པ་ཐམས་ཅད་དུ་གཞན་ལ་ཕན་འདོགས་པར་ཞུགས་པའོ། །ཞེས་གསུང་ཞིང༌། དེ་ལྟར་གསུངས་པ་དེ་ཉིད་རྗེ་བཙུན་གོང་མ་ལ་སོགས་པའི་མཁས་པ་སྔ་མ་རྣམས་ཀྱིས་ཀྱང་སྤྱི་བོའི་ཐོད་བཞིན་དུ་ལུང་ཚད་མར་འཁུར་བར་མཛད་པའི་ཕྱིར་རོ། ། ༼༥༥༽ བཞི་པ་སྤྱིའི་ངོ་བོ་བྱེ་བྲག་ལ་སྦྱར་བ་དགག་པ་ནི། ཕྱོགས་སྔ་སྨྲ་བ་པོ་ཀུན་མཁྱེན་ནམ་བསོད་སོགས་ཡིན་ཞིང༌། ལ་ལ་གཞན་གནོད་སོགས་འདོད་པ་བརྗོད་པ་གོ་སླ། དེ་དགག་པ་ནི། ངེད་ཀྱི་ལུགས་གཞན་གནོད་གཞི་བཅས་སྤོང་བ་སོ་ཐར་སྤྱིའི་ངོ་བོར་འཇོག་པ་འདི་ནི་ལུང་གིས་གྲུབ་སྟེ། བློ་བརྟན་གྱི་ལུང་གོང་དུ་དྲངས་ཟིན་པ་དང༌། རྗེ་བཙུན་གོང་མའི་སྡོམ་པ་ཉི་ཤུ་པའི་འགྲེལ་པ་ལས། སོ་ཐར་གྱི་སྡོམ་པ་ནི་གཞན་ལ་གནོད་པ་གཞི་དང་བཅས་པ་ལས་བཟློག་པ་ཡིན་ལ། དེའི་སྟེང་དུ་གཞན་ལ་ཕན་འདོགས་པར་འདོད་ཅིང་ཞུགས་པ་ནི་བྱང་ཆུབ་སེསམ་དཔའི་སྡོམ་པའོ། །དེའི་སྟེང་དུ་རིག་པ་འཛིན་པ་ནི་རིག་པ་འཛིན་པའི་སྡོམ་པ་ཡིན་ནོ། །ཞེས་དང༌། རྩ་ལྟུང་འཁྲུལ་སྤོང་ལས་ཀྱང་དེ་དང་ཆ་འདྲ་བར་གསུངས་པ་དང༌། དཔང་ལོ་དང་མཆིམས་ལ་སོགས་པས་ཀྱང་ཚུལ་དེ་ལྟར་དུ་གསུངས་པའི་ཕྱིར། ཁྱེད་ཀྱི་ལུགས་གཞན་གནོད་གཞི་བཅས་སྤོང་བ་དགེ་སློང་གི་སྡོམ་པ་ཁོ་ནའི་ངོ་བོར་འཇོག་པ་ནི་མི་འཐད་དེ། ཁྱེད་རང་གིས་རང་དགར་བཞག་པ་མ་གཏོགས་ཤེས་བྱེད་ཀྱི་ལུང་ཁུངས་མི་སྣང་བའི་ཕྱིར། གཉིས་པ་ཆོ་ག་ལ་ལོག་རྟོག་དགག་པ་ལ། སྒྲུབ་བྱེད་ཀྱི་ཚོགས་ལ་འཁྲུལ་པ་དགག བསྒྲུབ་བྱའི་གྲངས་ལ་འཁྲུལ་པ་དགག་པ་དང་གཉིས། དང་པོ་ནི།

ནམ་བསོད་སོགས་འགའ་ཞིག དགེ་སློང་ཕའི་ཚོགས་ཁོ་ནས་བསྒྲུབ་བྱ་བུད་མེད་བསྙེན་པར་རྫོགས་པའི་ལག་ལེན་བྱེད་པ་ཐོས་སོ། །དེ་ནི་མི་འཐད་དེ། ཚོགས་གཉིས་ཕན་ཚུན་བསྣོར་བའམ་གོ་བརྗེས་པའི་དོན་ཕའི་ཚོགས་ཀྱིས་མ་ ༼༥༦༽ ཆོག་དང༌། མའི་ཚོགས་ཀྱིས་ཕ་ཆོག་བྱས་པས་ཀྱང་བསྒྲུབ་བྱ་ལ་ལས་ཆགས་པ་དང༌། ལས་ཚིག་ཕན་ཚུན་བསྣོར་བ་སྟེ་ཕ་ཆོག་ལ་བརྟེན་ནས་བུད་མེད་དང༌། མ་ཆོག་ལ་བརྟེན་ནས་སྐྱེས་པ་བསྙེན་པར་རྫོགས་པ་ན་ཡང་ལས་ཆགས་པར་གསུངས་མོད། འོན་ཀྱང་ཆོ་གའི་སྒོ་ནས་བུད་མེད་བསྙེན་པར་རྫོགས་པ་ལ་ཚངས་སྤྱོད་ལ་ཉེར་གནས་སྔོན་དུ་འགྲོ་དགོས་ཤིང༌། དེ་ནི་དགེ་སློང་མའི་ཚོགས་ཁོ་ནས་སྟེར་མོད། རྩ་འགྲེལ་ལས་བཤད་པའི་ཕྱིར། གསུང་ཚུལ་དེ་དག་ཀྱང་རིམ་བཞིན་ཡོད་དེ། ལས་བཞིའི་ཐད་ཀྱི་མདོ་རྩ་ལས། དགེ་སློང་དང་དགེ་སློང་མ་ཉིད་དག་གིས་གཞན་བྱེད་པས་ནི་མི་ཆགས་པ་མིན་ནོ། །ཞེས་གསུངས་པས། དགེ་སློང་ཕས་མ་ཆོག་དང༌། མས་ཕ་ཆོག་བྱས་པས་བསྒྲུབ་བྱ་ལ་ལས་ཆགས་པར་བསྟན། འདུལ་བ་ལུང་ལས། བཙུན་པ་དགེ་སློང་གི་ལས་ཀྱིས་དགེ་སློང་མ་བསྙེན་པར་རྫོགས་ན། བསྙེན་པར་རྫོགས་ཞེས་བགྱིའམ། མ་རྫོགས་ཞེས་བགྱི། ཨུཏྤ་ལི་རྫོགས་པ་ཞེས་བྱ་སྟེ་རྫོགས་པར་བྱེད་པ་ལ་འདས་པ་དང་བཅས་པར་རོ། །ཞེས་གསུངས་པས། ཕ་ཆོག་ལ་བརྟེན་ནས་བུད་མེད་ལ་བསྙེན་རྫོགས་ཀྱི་ལས་ཆགས་པར་བསྟན་པའི་ཕྱིར་དང༌། མདོ་རྩ་ལས། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། །གསང་སྟེ་སྟོན་པའི་འོག་ཏུ་དགེ་འདུན་གྱི་དེ་སྦྱིན་པར་བྱའོ། །ཞེས་དང༌། དེའི་རྒྱ་ཆེར་འགྲེལ་ལས་སྐབས་ཡིན་པའི་ཕྱིར་དགེ་སློང་མའི་དགེ་འདུན་གྱི་ཞེས་སྨོས་སོ། །ཞེས་གསུངས་པས། བུད་མེད་ ༼༥༧༽ བསྙེན་པར་རྫོགས་པ་ལ་ཚངས་སྤྱོད་ལ་ཉེར་གནས་སྔོན་དུ་འགྲོ་དགོས་པ་དང༌། དེ་ཡང་དགེ་སློང་མའི་ཚོགས་ཁོ་ནས་སྟེར་དགོས་པར་བསྟན་པའི་ཕྱིར། ཚུལ་འདི་ལ་སྤྱིར་བཏང་དམིགས་བསལ་ཡང་མ་གསུངས་ཤིང་སྔོན་དུ་འགྲོ་མི་དགོས་པའི་སྒྲུབ་བྱེད་གཞན་ཡང་མེད་པས་ན།

དགེ་སློང་མའི་སྡེ་མེད་པའི་ཡུལ་ཕྱོགས་སུ་བུད་མེད་བསྙེན་རྫོགས་ཀྱི་ཆོ་ག་བྱེད་པ་ནི་བསྟན་པ་དཀྲུག་པར་ཟད་དོ། །ཁ་ཅིག་སྐྱོན་སྤོང་བར་འདོད་ནས་སྐྱེ་ལ། ཉེས་བྱས་ལ་རུང་སྟེ། ཚིགས་སྔ་མ་མེད་པ་ཉིད་ལ་ནི་ཉེས་བྱས་ཙམ་དུ་ཟད་དོ། །ཞེས་གསུངས་པའི་ཕྱིར། ཞེས་ཟེར་རོ། །མི་འཐད་དེ། ཚངས་སྤྱོད་ལ་ཉེར་གནས་བསླབ་ཚིགས་ཡིན་ན་དེ་ལྟར་བདེན་ཡང༌། བུད་མེད་ལ་སྐྱེས་པ་ལ་གསུམ་ཡོད་པ་དེའི་སྟེང་དུ་ལྷག་པོ་དགེ་སློབ་མ་ལས་གཞན་མེད་པའི་ཕྱིར་ཏེ། མདོ་རྩ་ལས། བུད་མེད་ལ་ནི་དགེ་སློབ་མ་ཞེས་བྱ་བའི་ཚིགས་གཞན་ཡོད་དོ། །ཞེས་གསུངས་པའི་རྣམ་བཅད་ལས། དགེ་སློབ་མ་ལས་ལྷག་པའི་བསླབ་ཚིགས་ལྷག་ཕོ་གཞན་ཡོད་པ་བཀག་པའི་ཕྱིར། ཚངས་སྤྱོད་ལ་ཉེར་གནས་ལ་བསླབ་ཚིགས་ཀྱི་དོན་ཡང་མི་གནས་ཏེ། བསླབ་ཚིགས་མཚན་ཉིད་པ་རྣམས་ལ་ནི། བསླབ་པ་སྔ་མ་དེ་ཐོབ་ནས་ཕྱི་མ་མ་ཐོབ་པའི་བར་དེར་བསླབ་བྱའི་གྲངས་ལྷག་པོ་རེ་ལ་སློབ་རྒྱུ་ཡོད་ལ། ཚངས་སྤྱོད་ཉེར་གནས་དང་དགེ་སློང་མའི་བར་དུ་ནི་བསླབ་མཚམས་གྲངས་ལྷག་པོ་ལ་སློབ་རྒྱུ་མེད་པའི་ཕྱིར། རྒྱུ་མཚན་དེས་ན་ཁྱོད་ལས་ལྷག་པའི་སྐྱེས་ཆེན་མཁན་ཆེན་ཞི་བ་འཚོ་དང༌། ༼༥༨༽ བར་དུ་དར་མས་བསྟན་པ་བསྣུབས་རྗེས་སུ། འདུལ་བའི་བསྟན་པ་ལ་བཀའ་དྲིན་ཆེ་བ་བླ་ཆེན་དགོངས་པ་རབ་གསལ། མཁན་བུ་དབུས་གཙང་གི་མཁས་པ་མི་བཅུ་བརྒྱུད་པ་དང་བཅས་པ་དང༌། དུས་ཐ་མར་པཎ་ཆེན་ཤཱཀྱ་ཤྲཱི། འཇམ་དབྱངས་ས་པཎ་ལ་སོགས་པས་ཀྱང་གངས་རིའི་ལྗོངས་འདིར་བུད་མེད་བསྙེན་རྫོགས་ཀྱི་ཕྱག་ལེན་མ་མཛད་པ་འདི་ཉིད་ལ་བསམས་ནས་བསྟན་པ་མ་དཀྲུག་ཅིག་ཅེས་གདམས་ཏེ། བཤད་པ་དང་ལག་ལེན་གང་བྱེད་ཀྱང་མཁས་གྲུབ་གོང་མ་དང་མཐུན་ན་བསྟན་པ་རྣམ་དག་ཏུ་འགྱུར་བའི་ཕྱིར། འདིར་མཁས་པ་ཁ་ཅིག་དཔྱད་དགོས་པའི་དོགས་པ་འདི་གསུངས་ཏེ། མ་ཆོག་གི་སྒོ་ནས་བུད་མེད་བསྙེན་པར་རྫོགས་པ་ལ། ཚངས་སྤྱོད་ལ་ཉེར་གནས་སྔོན་དུ་འགྲོ་དགོས་པ་ལ་གཞུང་གི་དོན་ཡིན་ཡང་སྤྱིར་དེ་ལྟར་མི་དགོས་ཏེ།

ཕ་ཆོག་གི་སྒོ་ནས་བུད་མེད་བསྙེན་པར་རྫོགས་པ་ཡོད་པའི་ཕྱིར་དང༌། ཕ་ཆོག་གི་སྒོ་ནས་སྐྱེས་པ་བསྙེན་པར་རྫོགས་པའི་དགེ་སློང་ཕ་མར་མཚན་གྱུར་པའི་དགེ་སློང་མ་དེ་ཡང་ཚངས་སྤྱོད་ལ་ཉེར་གནས་སྔོན་སོང་མ་ཡིན་པའི་ཕྱིར། ཞེས་པའི་དོགས་པ་སློང་བར་མཛད་དོ། །ཁོ་བོ་ནི་འདི་ལྟར་སེམས་ཏེ། ཕ་ཆོག་གི་སྒོ་ནས་བུད་མེད་བསྙེན་པར་རྫོགས་པ་དེ་ལ་ཡང་ཚངས་སྤྱོད་ལ་ཉེར་གནས་སྔོན་དུ་འགྲོ་དགོས་ཏེ། དངོས་གཞི་སོ་སོའི་ལས་སྐྱེས་པའི་ཚོགས་ཁོ་ནས་བྱེད་པའི་ཚེ་ཡང་ཚངས་སྤྱོད་ལ་ཉེར་གནས་ཀྱི་ཆོ་ག་བུད་མེད་བསྙེན་པར་རྫོགས་པའི་ཆོ་གའི་ཆ་ལག་ཡིན་པས་སྔོན་དུ་འགྲོ་དགོས་པའི་ཕྱིར། གཞན་དུ་ན་སྦྱོར་བའི་ཆོ་ག་ཆ་མ་ཚང་བས་དངོས་གཞིར་དགེ་སློང་མའི་སྡོམ་པ་ ༼༥༩༽ སྐྱེ་བར་མི་འགྱུར་རོ། དོགས་པ་གཉིས་པའི་ལན་ནི། དགེ་སློང་ཕ་མར་མཚན་གྱུར་པའི་དགེ་སློང་མའི་རྒྱུད་ཀྱི་བསྙེན་རྫོགས་ཀྱི་སྡོམ་པ་དེ་དགེ་སློང་ཕའི་སྡོམ་པ་ཡིན་པའི་ཕྱིར། དབྱིག་གཉེན་གྱི་བཤད་པ་དེ་རང་བཞིན་ཐུགས་དྲན་སོས་ན་དེ་ཀས་ཆོག་གོ །གཉིས་པ་བསྒྲུབ་བྱའི་གྲངས་ལ་འཁྲུལ་པ་དགག་པ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། ལ་ལ་བསྙེན་རྫོགས་སོགས་ཚིགས་བཅད་གཉིས་ཏེ། ཕྱོགས་སྔ་མ་ནི། པཎ་ཆེན་ཤཱཀྱའི་མཚན་ཅན་ནོ། །གཉིས་པ་ནི། དངོས་གཞི་གསོལ་བཞིའི་ལས་བྱེད་པའི་སྐབས་མ་གཏོགས་ཡོངས་སུ་དག་པ་དང༌། གསོལ་བ་མངོན་གྱུར་དང་མཁན་པོ་མངོན་གྱུར་སོགས་ཆོ་གའི་སྐབས་གཞན་ལ་ཡང༌། བསྒྲུབ་བྱ་གསུམ་ལས་མང་བ་འཇུག་ཏུ་རུང་བར་འགྱུར་ཏེ། ཆོ་གའི་སྐབས་གཞན་ལ་ལས་བརྒྱ་རྩ་གཅིག་མེད་པའི་ཕྱིར་ཞེས་པའི་རིགས་པའམ་རྒྱུ་མཚན་ཀུན་ཏུ་མཚུངས་པས་སོ། །སྤྱིར་འདུལ་བར་གསུངས་པའི་ལས་ལ་བརྒྱ་རྩ་གཅིག་ཏུ་ངེས་པ་ནི་མེད་དེ། དགེ་འདུན་ལ་རབ་བྱུང་ཞུ་བ་སོགས་ཀྱང་ལས་སུ་གསུངས་པའི་ཕྱིར་རོ། །བསྒྲུབ་བྱ་གསུམ་ལས་མང་བ་ལ་རབ་བྱུང་བྱེད་པའི་ལག་ལེན་འདི་ནི།

རྗེ་བཙུན་གོང་མའི་བཞེད་སྲོལ་དང་ཡང་འགལ་ཏེ། རྗེ་བཙུན་རྩེ་མོ་དང༌། ས་པཎ་གཉིས་ཆར་གྱི། ཉན་ཐོས་ཀྱི་བསྟན་པ་བསྒྲུབ་པའི་དུས་ནུབ་ཀྱང༌། ལུང་གི་དུས་མ་ནུབ་པས་གཟུགས་བརྙན་ཙམ་ཡོད་པའི་དཔེར་བརྗོད་དུ། རབ་བྱུང་བསྙེན་རྫོགས་བྱེད་པའི་ཚེ་བསྒྲུབ་བྱའི་གྲངས་གསུམ་ལས་མང་བ་མི་འཇུག་པ་བཀོད་པར་གྱུར་ཀྱང༌། ༼༦༠༽ ད་ནི་འདི་ལའང་བརྒལ་ཏེ་ཀྱེ་མ་བསྟན་པ་གཟུགས་བརྙན་ཙམ་ཡང་མེད་པ་འདི་ལྟར་དུ་འགྱུར་ཏོ། །ཞེས་དུཿཁའི་གནས་སུ་བྱས་པའོ། །འདུལ་འཛིན་དུ་རློམ་པ་ཁ་ཅིག བསྒྲུབ་བྱ་གསུམ་ཚན་མང་པོ་ཐག་པས་བཅད་ནས་མཁན་སློབ་དགེ་འདུན་གྱི་ཆོ་ག་བྱས་པས། དེ་དག་ལ་སྟབས་གཅིག་ཏུ་སྡོམ་པ་སྐྱེ་བར་འདོད་པའི་ལུགས་བསྙེན་རྫོགས་ཐག་བརྒྱ་མར་གྲགས་པ་དེ་ཡང་མི་འཐད་དེ། གསོལ་བཞིའི་ལས་བྱེད་པའི་ཚེ་བསྒྲུབ་བྱ་དང་དགེ་འདུན་གཉིས། རགས་པ་མཚམས་གཞན་རྩིག་པ་དང༌། མེ་དང་ཆུ་ལ་སོགས་པ་དང༌། ཕྲ་བ་མཚམས་གཞན་རྫུ་འཕྲུལ་གྱིས་ནམ་མཁའ་ལ་འདུག་པ་ལྟ་བུའི་ཡང་བར་མ་ཆོད་པ་ཞིག་དགོས་པ་ལས། ཐག་པས་བར་ཆོད་པའི་ཕྱིར་རོ། །གཉིས་པ་མ་ནོར་བའི་གནད་བསྟན་པ་ནི། ཐར་པའི་རྒྱུར་གྱུར་པའི་སོ་ཐར་ཉམས་སུ་ལེན་པར་འདོད་ན་འདུལ་བ་ལས་གསུངས་པའི་ཆོ་ག་ཇི་ལྟ་བ་དང༌། བསམ་པ་ཐེག་ཆེན་གྱི་བསམ་པས་ཟིན་པའི་སྒོ་ནས་ལེན་རིགས་ཏེ། དེ་ལྟར་བྱས་ན་བྱང་སེམས་སོ་སོར་ཐར་པའི་སྡོམ་པར་འགྱུར་བའི་ཕྱིར་ཏེ། རབ་དབྱེ་ལས། དེས་ན་ད་ལྟའི་ཆོ་ག་ནི། །བསམ་པ་སེམས་བསྐྱེད་ཀྱིས་ཟིན་པའི། །ཆོ་ག་ཉན་ཐོས་ལུགས་བཞིན་གྱིས། །སོ་སོ་ཐར་པ་རིགས་བརྒྱད་པོ། །བྱང་སེམས་སོ་སོར་ཐར་པར་འགྱུར། །ཞེས་གསུངས་པའི་ཕྱིར། ཡང་ན་དེང་སང་ཐེག་ཆེན་ཐུན་མོང་མ་ཡིན་པའི་སོ་ཐར་ལེན་འདོད་ན། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཞེས་སོགས་དབུ་མ་ལུགས་ཀྱི་སེམས་བསྐྱེད་ཀྱི་སྔོན་དུ་ལེན་པའི་སྐྱབས་འགྲོའི་སྡོམ་པ་དོན་ ༼༦༡༽

ལ་བྱང་ཆུབ་སྙིང་པོའི་མཐའ་ཅན་གྱི་ཡོངས་རྫོགས་དགེ་བསྙེན་གྱི་སྡོམ་པ་ཐོབ་པ་འདི་ཉིད་དམ། དོན་ཞགས་རྟོགས་པ་ནས་བཤད་པའི་ཉིན་ཞག་གི་མཐའ་ཅན་གྱི་གསོ་སྦྱོང་རང་གིས་བླང་བའི་སྡོམ་པ་ལེན་པར་རིགས་ཏེ། རབ་དབྱེ་ལས། གསོ་སྦྱོང་རང་གིས་བླང་བ་སོགས། །ཆོ་གའི་ལག་ལེན་འགའ་ཞིག་ཡོད། །ཅེས་བཤད་མ་ཐག་པ་གཉིས་པོ་དེ་དེང་སང་མ་ནུབ་པའི་ཐེག་ཆེན་ཐུན་མོང་མ་ཡིན་པའི་སོ་ཐར་དུ་བཤད་པའི་ཕྱིར། སོ་ཐར་སྡོམ་པའི་སྐབས་ཀྱི་རྣམ་པར་བཤད་པ་བསྟན་ཟིན་ཏོ།། །།ལྷག་བསམ་སེམས་བསྐྱེད་སྨན་མཆོག་བདུད་རྩི་ཡིས། །འགྲོ་བའི་ནད་ཆེན་སྡུག་བསྔལ་དཔག་མེད་པ། །སེལ་མཛད་འཇམ་པའི་དབྱངས་དང་མི་ཕམ་མགོན། །ཐེག་ཆེན་ལམ་གྱི་བཀའ་བབས་ཟུང་དེ་རྒྱལ། །གཉིས་པ་བྱང་སེམས་སྡོམ་པའི་སྐབས་ལ་བཞི་སྟེ། རྣམ་གཞག་སྤྱིར་བསྟན། ཉམས་ལེན་གྱི་གཙོ་བོ་ངོས་བཟུང༌། དེ་ལ་ལོག་པར་རྟོག་པ་དགག་པ། གནད་ཀྱི་དོན་བསྡུས་ཏེ་བསྟན་པའོ། །དང་པོ་ནི། བྱང་སེམས་སྡོམ་པ་ཆོས་ཅན། ཁྱོད་ཀྱི་ཉམས་ལེན་གྱི་དངོས་གཞི་ཡོད་དེ། དབུ་སེམས་ཀྱི་སྲོལ་གཉིས་སམ། བརྒྱུད་པའི་ཁྱད་པར་གཉིས་ལྡན་དང༌། དབང་གི་སྟ་གོན་དང༌། འཇུག་པའི་སྐབས་སུ་འབྱུང་བའི་ཐུན་མོང་མ་ཡིན་པའི་སེམས་བསྐྱེད་ལྟ་བུ། རྒྱུད་སྡེ་ལས་གསུངས་པའི་ཆོ་ག་ལས་ཐོབ་ཀྱང་རུང༌། སྨོན་འཇུག་གི་སེམས་བསྐྱེད་ཐོབ་ནས། ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་ཇི་ལྟ་བ་ 

༼༦༢༽ བཞིན་བསྲུང་བ་ནི་ཁྱོད་ཀྱི་ཉམས་ལེན་གྱི་དངོས་གཞི་ཡིན་པའི་ཕྱིར། ལུགས་འདི་སྨོན་པ་སེམས་བསྐྱེད་དང༌། འཇུག་པ་སེམས་བསྐྱེད་གཉིས་ནི་ཡིན་ཁྱབ་མཉམ་ཡིན་ཏེ། སྨོན་པའི་སེམས་ཙམ་དང༌། འཇུག་པའི་སེམས་ཙམ་དེ་བསླབ་པས་མ་ཟིན་ཀྱང་སེམས་བསྐྱེད་མཚན་ཉིད་པ་བསླབ་པས་ཟིན་པ་འབའ་ཞིག་ཡིན་པའི་ཕྱིར་དང༌། བསླབ་པས་ཟིན་པ་གཞིར་བཞག་ལ། བྱང་ཆུབ་ཐོབ་པའི་ཆེད་དུ་ལམ་ལ་སློབ་པར་འདོད་པའི་འདུན་པ་མཚུངས་ལྡན་དང་བཅས་པ་ལ་སྨོན་པ་སེམས་བསྐྱེད་དང༌། དེ་ཐོབ་པའི་ཆེད་དུ་ལམ་ལ་སློབ་པའི་སེམས་དཔའ་མཚུངས་ལྡན་དང་བཅས་པ་ལ། འཇུག་པ་སེམས་བསྐྱེད་དུ་འཇོག་པ་གཞུང་ལུགས་ཀྱི་དགོངས་པ་ཡིན་པའི་ཕྱིར། འོ་ན་སེམས་ཙམ་ལུགས་ཀྱི་འཇུག་པ་སེམས་བསྐྱེད་ལེན་ཁ་མའི་རྒྱུད་ཀྱི་སྨོན་པ་སེམས་བསྐྱེད་ཆོས་ཅན། འཇུག་པ་སེམས་བསྐྱེད་ཡིན་པར་ཐལ། སྨོན་པ་སེམས་བསྐྱེད་ཡིན་པའི་ཕྱིར། གཏན་ཚིགས་གྲུབ་སྟེ། སེམས་ཙམ་ལུགས་ཀྱི་འཇུག་པ་སེམས་བསྐྱེད་ལེན་པ་ལ་སྨོན་པ་སེམས་བསྐྱེད་སྔོན་དུ་འགྲོ་དགོས་པའི་ཕྱིར། འདོད་མི་ནུས་ཏེ། འཇུག་པ་སེམས་བསྐྱེད་ལེན་ཁ་མའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་རོ་སྙམ་ན་སྐྱོན་མེད་དེ། དེ་སེམས་ཙམ་ལུགས་ཀྱི་འཇུག་པ་སེམས་བསྐྱེད་མ་ཡིན་ཡང༌། སྤྱིར་འཇུག་པ་སེམས་བསྐྱེད་ཡིན་པའི་ཕྱིར་དང༌། འཇུག་པ་སེམས་བསྐྱེད་ལེན་ཁ་མ་དང༌། དེ་གསར་དུ་སྐྱེ་ཁ་མ་གཉིས་དོན་མི་གཅིག་པའི་རྣམ་དབྱེ་ཡང་ཤེས་དགོས་པའི་ཕྱིར་རོ། །གཉིས་པ་ནི། ཉམས་ལེན་གྱི་གཙོ་བོ་བདག་གཞན་བརྗེ་བའི་བྱང་སེམས་དང༌། སྤྲོས་བྲལ་སྟོང་ཉིད་རྟོགས་པའི་ཤེས་རབ་ ༼༦༣༽ གཉིས་ཟུང་འབྲེལ་དུ་ཉམས་སུ་ལེན་པ་ཡིན་ཏེ། ལྟ་སྤྱོད་ཟུང་འབྲེལ་དེ་ལ་བརྟེན་ནས་ཕ་རོལ་ཏུ་ཕྱིན་པའི་ས་ལམ་བགྲོད་པར་འགྱུར་བའི་ཕྱིར། གསུམ་པ་ལོག་རྟོག་དགག་པ་ལ་གཉིས་ཏེ། སྤྱོད་པ་ལ་ལོག་རྟོག་དགག་པ་དང༌། ལྟ་བ་ལ་ལོག་རྟོག་དགག་པའོ། །དང་པོ་ལ་གསུམ་སྟེ།

ཕྱོགས་སྔ་མ་བརྗོད། དེ་དགག མ་འཁྲུལ་པའི་གནད་བསྟན་པའོ། །དང་པོ་ནི། དེ་ལ་ཁ་ཅིག་ཅེས་སོགས་ཚིགས་བཅད་གཅིག་སྟེ། རྗེ་བཙུན་བཙོང་ཁ་པས། ལམ་རིམ་འབྲིང་པོ་ལས་དེ་ལྟར་བཤད་དོ། །གཉིས་པ་ལ་གསུམ་སྟེ། མགོ་མཚུངས་ཀྱི་རིགས་པས་དགག ཁས་བླང་འགལ་བས་དགག ལུང་དང་འགལ་བས་དགག་པའོ། །དང་པོ་ནི། འོ་ན་གཅེས་འཛིན་བརྗེ་བ་ཡང་མི་འཐད་པར་འགྱུར་ཏེ། བྱང་སེམས་སོ་སྐྱེ་ཕལ་ཆེ་བས་གཅེས་འཛིན་དངོས་སུ་བརྗེ་བར་མི་ནུས་པའི་ཕྱིར། གཉིས་པ་ནི། ཁོ་ན་རེ། སྐྱོན་མེད་དེ། དངོས་སུ་བརྗེ་མི་ནུས་ཀྱང༌། བློའི་སྟེང་དུ་གཅེས་འཛིན་བརྗེ་བ་ཡིན་ནོ། །ཞེས་དང༌། བདེ་སྡུག་ཀྱང་བློའི་སྟེང་དུ་བརྗེ་བ་མཚུངས་ཏེ། རང་གི་བདེ་བ་དང་གཞན་གྱི་སྡུག་བསྔལ་གཉིས་བློའི་སྟེང་དུ་མ་གཏོགས་དངོས་སུ་བརྗེ་བ་མེད་པའི་ཕྱིར་ཏེ། སངས་རྒྱས་ཀྱིས་ཀྱང་རང་རྒྱུད་ཀྱི་རྟོགས་པ་གཞན་རྒྱུད་ལ་དངོས་སུ་སྤོ་མི་ནུས་པའི་ཕྱིར། གལ་ཏེ་བློ་ལ་བདེ་སྡུག་མི་བརྗེ་ན། །བློ་ལ་གཅེས་འཛིན་བརྗེ་བ་ཡང་འགལ་ཏེ། ཁ་ཟས་གཞན་ལ་མ་བྱིན་པ་རང་ཉིད་གཅིག་པུས་ཕག་ཏུ་ཟོས་པ་ན་བློ་ཡུལ་དུ་ཡང་གཞན་ལ་སྟེར་འདོད་མ་བྱས་པ་ཡིན་ནོ། །གསུམ་པ་ལུང་དང་འགལ་བ་ནི། དགེ་སྡིག་མི་བརྗེ་བ་ཀླུ་སྒྲུབ་ཀྱི་ ༼༦༤༽ ལུང་དང་འགལ་ཏེ། རིན་ཆེན་ཕྲེང་བ་ལས། བདག་ལ་དེ་དག་སྡིག་སྨིན་ཞིང༌། །བདག་དགེ་མ་ལུས་དེར་སྨིན་ཤོག །ཅེས་གསུངས་པ་དང་དངོས་སུ་འགལ་བའི་ཕྱིར། བདེ་སྡུག་མི་བརྗེ་བ་ནི་སྤྱོད་འཇུག་དང་འགལ་ཏེ། བདེ་སྡུག་བརྗེ་བའི་ཉམས་ལེན་མ་བྱས་ན་མཐར་ཐུག་སངས་རྒྱས་དང༌། གནས་སྐབས་འཁོར་བའི་བདེ་འབྲས་ཕུན་སུམ་ཚོགས་པ་འབྱུང་བ་མེད་པར་ལུང་དེས་བསྟན་པའི་ཕྱིར། སྤྱོད་འཇུག་གི་ལུང་དོན་དེ་ཉིད་ལ་བརྟེན་པའི་རིགས་པའི་གནོད་བྱེད་ཀྱང་ཡོད་དེ། བདེ་སྡུག་བརྗེ་བ་འགོག་པའི་གྲུབ་མཐའི་ཞལ་འཛིན་བརྒྱུད་པ་དང་བཅས་པ་ཆོས་ཅན། ཁྱོད་ལ་མཐར་ཐུག་སངས་རྒྱས་དང༌། གནས་སྐབས་འཁོར་བའི་ཕུན་ཚོགས་འབྱུང་བ་མེད་པར་ཐལ།

ཁྱོད་བདེ་སྡུག་བརྗེ་བ་གཏན་མི་བཞེད་པའི་ཕྱིར། རྟགས་གྲུབ་མཐའ་ལ་སོང༌། ཁྱབ་པ་ལུང་གིས་བཅས། ཆོས་དང་མཐུན་པའི་ལན་གང་ལ་བདེ་བས་སོམས་ཤིག གསུམ་པ་ནི། མདོར་ན་བློ་ལ་འདོད་མི་འདོད་གཉིས་སུ་ཕྱེ་བའི་འདོད་པ་བདེ་བ་དང་དགེ་བ་ཀུན་གཞན་ལ་སྟེར་ཞིང༌། མི་འདོད་པ་སྡིག་སྡུག་གཏམ་ངན་ཀུན་རང་གིས་ལེན་པ་གོམས་པའི་ཉམས་ལེན་འདི་ནི་ཆོས་ཅན། ལུང་རིགས་མན་ངག་གིས་གྲུབ་ཅིང་གཏན་ལ་ཕབ་པའི་ཆོས་གཤའ་མ་ཡིན་ཏེ། ལུང་དབྱུག་པ་གསུམ་གྱི་ཕྲེང་བ་ནམ་མཁའི་སྙིང་པོའི་མདོ། དྲི་མ་མེད་པར་གྲགས་པའི་མདོ་དང༌། རིགས་པ་བསླབ་བཏུས་སྤྱོད་འཇུག སློབ་དཔོན་རྟ་དབྱངས་ཀྱིས་མཛད་པའི་མོད་སྡེ་རྒྱན་ལ་སོགས་པའི་དགོངས་པ། དཔལ་ལྡན་ཨ་ཏི་ཤས་བློ་སྦྱོང་དོན་བདུན་མ་ལ་སོགས་པ་ཟབ་དོན་ཉམས་ཁྲིད་ཀྱི་སྒོ་ནས་བཤེས་ ༼༦༥༽ གཉེན་འབྲོམ་སྟོན་པ་ཉིད་ལ་གདམས་ཞིང་གནང་བའི་ཟབ་ཆོས་ཡིན་པའི་ཕྱིར། འདི་ནི་རབ་དབྱེ་ལས། བཀའ་གདམས་གདམས་ངག་ལུགས་གཉིས་དང༌། །ཞེས་བཤད་པའི་ལུགས་དང་པོ་འབྲོམ་ལུགས་སུ་གྲགས་པ་དེ་ཡིན་ལ། ལུགས་གཉིས་པ་ནི། ཇོ་བོས། འཁོར་བ་འབྱུང་བཟློག་ཙམ་པའི་སྐྱེས་བུ་གསུམ་གྱི་ལམ་རིམ་ཁྱད་པར་ཅན་དགེ་བཤེས་དགོན་པ་བ་ལ་གནང་ཞིང༌། དེ་ནས་དགེ་བཤེས་སྣེའུ་ཟུར་པ་སོགས་ལས་བརྒྱུད་པ་དེ་ཡིན་ནོ། །ཁ་ཅིག་གཞུང་གདམས་ངག་ལུགས་གཉིས་ཀྱི་ཟླ་ལ་འགྲན་པ་ནི་མི་འཐད་དེ། དེ་ནི་མདོ་སྡེ་རྒྱན་ལ་སོགས་པའི་གཞུང་དྲུག་ལ་ཉན་བཤད་གཙོ་བོར་སྐྱོང་མཁན་ཡིན་གྱིས། གཞུང་དོན་གདམས་ངག་ཏུ་དྲིལ་ནས་འཆད་པའི་ཁྲིད་ལུགས་མ་ཡིན་པའི་ཕྱིར། འབྲོམ་ལུགས་ཀྱི་གདམས་ངག་དེ་ནི་ཕྱི་ནས་གངས་རིའི་ཁྲོད་འདིར་ཤིན་ཏུ་འཕེལ་ཏེ། སྤྱན་སྔ་བ་སོགས་སྐུ་མཆེད་གསུམ་ལས་བརྒྱུད་དེ་དེང་སང་གི་བར་དུ་ཡང་དར་བར་ཡོད་ཅིང༌། ཤཱཀ་ཐུབ་ལ་སོགས་པའི་ཡི་དམ་ལྷ་བཞི་བསྒོམས་པའི་ཚུལ་ཞིབ་ཏུ་བཤད་པའང་མང་དུ་མཐོང་ངོ༌། །བདག་གཞན་བརྗེ་བ་ཉམས་ཁྲིད་དུ་སྐྱོང་བ་འདི་ནི་རྗེ་བཙུན་ས་སྐྱ་པ་ཡབ་སྲས་ཀྱི་ཕྱག་ལེན་ཡང་ཡིན་ཏེ།

རྗེ་བཙུན་མཆོག་རྣམས་ལ་བཀའ་བབས་པའི་རྣལ་འབྱོར་དབང་ཕྱུག་བིརྺ་པའི་མན་ངག་ལམ་འབྲས་བུ་དང་བཅས་པ་དང༌། སྤྲོས་མེད་ལམ་གྱི་ཁྲིད་རིམ་གཉིས་ཀ་ལས། སྔོན་འགྲོ་སྣང་གསུམ་དང༌། མཉམ་མེད་སྙིང་རྗེའི་རྣལ་འབྱོར་སོགས་ཀྱི་སྐབས་སུ་བདག་གཞན་བརྗེ་བའི་ཉམས་ལེན་གསལ་བར་བཤད་ཅིང༌། དེ་དང་ཇོ་བོ་བཀའ་གདམས་པའི་བཀའ་སྲོལ་ ༼༦༦༽ གཉིས་ཁྱད་པར་མེད་པ་བསྟན་པའི་སྙིང་པོ་ཡིན་པའི་ཕྱིར་ན། མོས་པ་ཙམ་ལའང་བྱིན་རླབས་འབྱུང་བས། མཐའ་ན་མོས་པའི་སྒོ་ནས་ཀྱང་བག་ཆགས་བཞག་པར་རིགས་སོ། །གཉིས་པ་ལྟ་བ་ལ་ལོག་རྟོག་དགག་པ་ལ་གཉིས་ཏེ། ཐོས་བསམ་གྱི་ངེས་ཤེས་བསྐྱེད་ཚུལ་ལ་ལོག་རྟོག་དགག བསྒོམས་པས་ཉམས་སུ་བླང་ཚུལ་ལ་ལོག་རྟོག་དགག་པའོ། །དང་པོ་ལ་བཞི་སྟེ། དོན་དམ་པར་མཐའ་བཞི་སྤྲོས་བྲལ་མི་འདོད་པ་དགག ཀུན་རྫོབ་མཐའ་བཞི་སྤྲོས་བྲལ་དུ་སྨྲ་བ་དགག བྱེད་པའི་སྐྱེས་བུའི་རྣམ་གྲངས་ལ་ཡོད་མེད་སོ་སོར་ཕྱེ་བ་དགག ཆོས་དང་གང་ཟག་གི་བདག་ཐ་སྙད་དུ་ཡོད་པ་དགག་པའོ། །དང་པོ་ལ་གཉིས་ཏེ། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ལ། མཐའ་བཞི་སྤྲོས་བྲལ་མི་རུང་བའི་ཚུལ། དབུ་མའི་ལྟ་བ་ངོས་འཛིན་པའི་ཚུལ། ཐེག་གསུམ་རྟོགས་བྱའི་ལྟ་བ་ལ་ཁྱད་པར་མེད་ཚུལ། ཐལ་རང་གཉིས་ཀྱི་དགག་བྱ་ལ་ཕྲ་རགས་འབྱེད་ཚུལ། བློས་གང་དུ་ཞེན་ཀྱང་འགོག་པར་འདོད་པ་ལོག་རྟོག་ཡིན་ཚུལ། དགག་པ་གཉིས་ཀྱི་རྣལ་མ་གོ་བའི་ཚུལ་དང་དྲུག་ཡོད་པའི་དང་པོ་ནི། ཁ་ཅིག་སོགས་རྐང་པ་གསུམ། གཉིས་པ་ནི། རིགས་པས་སོགས་རྐང་པ་གསུམ། གསུམ་པ་ནི། ཐེག་པ་སོགས་རྐང་པ་གཉིས། བཞི་པ་ནི། བདེན་ཚད་སོགས་ཚིགས་བཅད་གཉིས། ལྔ་པ་ནི། དགག་བྱའི་ཁྱད་པར་སོགས་ཚིགས་བཅད་གཉིས། དྲུག་པ་ནི། བདེན་པར་མེད་པ་སོགས་ཚིགས་བཅད་གཅིག གཉིས་པ་དེ་དགག་པ་ནི། ལྟ་བའི་སྙིགས་མ་འདི་དག་ནི། །ལུང་དང་རིགས་པས་དགག་པར་བྱ། །ཞེས་དམ་བཅས་ནས། དགག་པའི་ཚུལ་དངོས་ལ་ལྔ་སྟེ། མཐའ་བཞི་སྤྲོས་བྲལ་རྒྱ་ནག་གི་ལྟ་བར་འདོད་པ་དགག

༼༦༧༽ བདེན་པ་བཀག་ཙམ་ལྟ་བ་མཐར་ཐུག་ཏུ་འདོད་པ་དགག ཐེག་གསུམ་རྟོགས་བྱའི་ལྟ་བ་ལ་ཁྱད་པར་མེད་པ་དགག ཐལ་རང་གཉིས་ཀྱི་དོན་དམ་གྱི་ལྟ་བ་ལ་ཁྱད་པར་ཡོད་པ་དགག དབུ་མའི་ལྟ་བ་འཚོལ་བའི་ཚེ་དགག་པ་གཉིས་ཀྱི་རྣལ་མ་གོ་བ་དགག་པའོ། །དང་པོ་ནི། ངེད་ཀྱི་ལུགས་ཀྱི་སྤྲོས་བྲལ་གྱི་ལྟ་བ་ནི། རྒྱ་ནག་གི་དེ་དང་གཏན་མི་གཅིག་སྟེ། རྒྱ་ནག་གི་རིགས་པས་ཡེ་མ་དཔྱད་པ་རང་དགར་རྟོག་པ་བཀག་ཙམ་ལ་ལྟ་བ་བསྒོམ་པར་རློམ་ལ། ལུགས་འདི་ནི་རྟེན་འབྲེལ་ལ་སོགས་པའི་རིགས་པས་དཔྱད་པའི་ཚེ་ཡུལ་མཐའ་བཞིའི་སྤྲོས་པ་མ་རྙེད་པས་ཡུལ་ཅན་མཐའ་གང་དུ་ཡང་འཛིན་པ་མེད་པའི་ཤེས་རབ་ལ་དབུ་མའི་ལྟ་བར་སྨྲ་བ་ཡིན་པས་དེ་གཉིས་ཡེ་མི་མཚུངས་པ་ལ། མཚུངས་ཞེས་སྨྲ་བ་སྟོང་ཉིད་སྤོང་བའི་བདུད་ཚིག་ཡིན་པའི་ཕྱིར། དཔེར་ན་རྒྱུ་མཚན་མེད་བཞིན་དུ་སྒྲ་མི་རྟག་པར་འཛིན་པ་དང༌། བྱས་རྟགས་སོགས་རྒྱུ་མཚན་རྣམ་དག་ལས་སྒྲ་མི་རྟག་པར་འཛིན་པ་གཉིས་མིང་མཚུངས་ཀྱང་སྔ་མ་དེ་ཡང་དག་པའི་ཤེས་པ་མ་ཡིན་ལ། ཕྱི་མ་ཡང་དག་པའི་ཤེས་པ་ཡིན་པའི་ཁྱད་པར་ཤིན་ཏུ་ཆེ་བ་བཞིན་ནོ། །ཀུན་མཁྱེན་བླ་མའི་གསུང་གི་གནད་འདི་རང་གཞན་དཔྱོད་པར་ལྡན་པ་ཀུན་གྱིས་སྙིང་དཀྱིལ་དུ་འཆང་བ་གཅེས་སོ། །གནོད་བྱེད་ཀྱི་སྐྱོན་གཞན་ཡང་མདོ་དཀོན་མཆོག་བརྩེགས་པ་ལས། འོད་སྲུང་གང་ཡོད་ཅེས་བྱ་བ་ནི་མཐའ་གཅིག་གོ །མེད་ཅེས་བྱ་བ་ནི་མཐའ་གཅིག་གོ །གང་མཐའ་གཉིས་ཀྱི་དབུས་དེ་ནི་གཟུང་དུ་མེད་ཅིང་བསྟན་དུ་མེད་པ་དབུ་མའི་ལམ་ལ་སོ་སོར་རྟོག་པའོ། །ཞེས་གསུངས་པ་ཡང་རྒྱ་ནག་གི་ལྟ་བ་དང་ཁྱད་མེད་དུ་འགྱུར་ཏེ། ལུང་དེའི་དོན། ཡོད་མེད་ ༼༦༨༽ གཉིས་པོ་མཐའ་རེ་རེར་བྱས་ནས། མཐའ་གཉིས་དང་བྲལ་བའི་དབུས་དེ་དབུ་མ་དང༌། དབུ་མ་དེ་ཡང་བློས་བསྟན་དུ་མེད་ཅིང་ཚིག་གིས་བརྗོད་དུ་མེད་པར་གསུངས་པའི་ཕྱིར། ཡང་མདོ་ཏིང་འཛིན་རྒྱལ་པོ་ལས། གཙང་དང་མི་གཙང་འདི་ཡང་མཐའ་ཡིན་ཏེ། །སྟོང་དང་མི་སྟོང་འདི་ཡང་མཐའ་ཡིན་ཏེ། །དེ་ལྟར་མཐའ་གཉིས་རྣམ་པར་སྤངས་ནས་ནི། །མཁས་པས་དབུས་ལའང་གནས་པར་མི་བྱའོ། །ཞེས་གསུངས་པ་ཡང་རྒྱ་ནག་གི་ལུགས་སུ་འགྱུར་ཏེ།

ལུང་དེའི་དོན། ཡོད་མེད་གཙང་མི་གཙང་སོགས་མཐའ་གཉིས་ཐམས་ཅད་ཐོག་མར་སྤངས་ནས། རྗེས་མཐའ་གཉིས་དང་བྲལ་བའི་དབུས་མ་ཡང་མི་གནས་པར་གསུངས་པའི་ཕྱིར། ཡང་ཡུམ་ལས། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །གཟུགས་མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཞེས་དང༌། ཡང་དག་སྦྱོར་བའི་རྒྱུད་ལས། སྟོང་པ་བསྒོམ་པར་མི་བྱ་སྟེ། །ཞེས་སོགས་གསུངས་པ་ཡང་རྒྱ་ནག་གི་ལུགས་སུ་འགྱུར་ཏེ། ལུང་དང་པོའི་དོན། སྟོང་མི་སྟོང་དུ་ཞེན་པ་ཐམས་ཅད་མཚན་འཛིན་ཡིན་པ་དང༌། ལུང་གཉིས་པའི་དོན། སྟོང་མི་སྟོང་དུ་ཞེན་ན་བསྒོམ་པ་ཐམས་ཅད་བསྒོམ་སྐྱོན་ཅན་ཡིན་པས། རྟོག་པ་ཉུང་མིན་ཏེ་སླར་ཡང་རྣམ་རྟོག་མང་པོ་སྐྱེ་བར་འགྱུར་རོ་ཞེས་གསུངས་པའི་ཕྱིར། འདིར་རིགས་པས་གཏན་འབེབས་དང༌། བསྒོམ་གྱི་སྐབས་གཉིས་ལྟ་བའི་ངོས་འཛིན་ལ་གནད་ཅུང་ཟད་མི་འདྲ་བའི་ཁྱད་པར་སྨྲ་དགོས་ཏེ། རིགས་པས་གཏན་འབེབས་ཀྱི་ཚེ་བདེན་མེད་དུ་མངོན་པར་ཞེན་པའི་བློ་དང་དབུ་མའི་ལྟ་བ་སྐྱོན་མེད་ཀྱི་གཞི་མཐུན་ཡོད་ལ། སྒོམ་བྱུང་གི་ཚེ་བདེན་མེད་དུ་ ༼༦༩༽ མངོན་པར་ཞེན་ན། དབུ་མའི་ལྟ་བ་སྐྱོན་ཅན་དུ་སོང་བས། ལམ་གོང་མ་བགྲོད་པའི་གེགས་སུ་འགྱུར་བའི་ཕྱིར། དེ་ཡང་རྟེན་འབྲེལ་དང་གཅིག་དུ་བྲལ་སོགས་མཐའ་དང་པོ་འགོག་བྱེད་ཀྱི་རིགས་པའི་རྟགས་ལས་མྱུ་གུ་བདེན་མེད་དུ་རྟོགས་པའི་བསམ་བྱུང་གི་ཤེས་རབ་ནི། མྱུ་གུ་བདེན་མེད་དུ་མངོན་པར་ཞེན་པ་ལས་མ་འདས་ཀྱང༌། ཐོས་བསམ་གྱི་དབུ་མའི་ལྟ་བ་སྐྱོན་མེད་ཡིན་ཏེ། བདེན་འཛིན་གྱི་རྩི་འཇིལ་བྱེད་ཀྱི་སྙིང་པོར་གྱུར་པའི་བདག་མེད་རྟོགས་པའི་ཤེས་རབ་དང་པོ་ཡིན་པའི་ཕྱིར། ལྟ་བ་འདི་ཙམ་ནི་རི་བོ་དགེ་ལྡན་པ་རྣམས་ལ་ཡང་ཡོད་པར་སེམས་སོ། །བསྒོམ་པས་ཉམས་སུ་ལེན་པའི་ཚེ། སྔར་དབུ་མའི་རིགས་པས་མཐའ་བཞིའི་སྤྲོས་པ་རིམ་གྱིས་བཀག་སྟེ། སྤྲོས་བྲལ་གོ་ཡུལ་དུ་ཅུང་ཟད་རྟོགས་པའི་ཤེས་རབ་ཀྱི་རྒྱུན་དེ་ཉིད།

ཞི་གནས་དང་ཟུང་འབྲེལ་དུ་བསྒོམ་པ་ནི། བསྒོམ་རྣམ་དག་ཡིན་ཞིང༌། བསྒོམ་དེ་ལས་བྱུང་བའི་ཤེས་རབ་དེ་ཡང༌། བསྒོམ་བྱུང་གི་དབུ་མའི་ལྟ་བ་སྐྱོན་མེད་ཡིན་ལ། བདེན་པ་དང་བདེན་མེད་སོགས་སུ་ཞེན་ནས་བསྒོམ་པ་ཐམས་ཅད་བསྒོམ་སྐྱོན་ཅན་དང༌། དེ་ལྟ་བུའི་བསྒོམ་བྱུང་གི་ཤེས་རབ་དེ་ཡང་ལྟ་བ་སྐྱོན་ཅན་ཡིན་པས། ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་ལམ་དུ་མི་འགྱུར་ཏེ། རྒྱུད་ལས། སྟོང་པ་བསྒོམ་པར་མི་བྱ་སྟེ། །ཞེས་སོགས་དང༌། མདོ་སྡུད་པ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེསམ་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་དང༌། མངོན་རྟོགས་རྒྱན་ལས། གཟུགས་སོགས་ཕུང་པོ་སྟོང་ཉིད་དང༌། །དུས་གསུམ་ ༼༧༠༽ རྟོགས་པའི་ཆོས་རྣམས་དང༌། །སྦྱིན་སོགས་བྱང་ཆུབ་ཕྱོགས་རྣམས་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་གསུངས་པ་ཡང་འདི་འདྲའི་རིགས་ཅན་ལ་དགོངས་སོ། །དེས་ན། བདེན་མེད་སོགས་སུ་མངོན་པར་ཞེན་པའི་བསྒོམ་བྱུང་གི་ཤེས་རབ་ནི། བདེན་འཛིན་དང་འཛིན་སྟངས་ཅུང་ཟད་འགལ་ཡང་དབུ་མའི་ལྟ་བ་མིན་ཏེ། ལམ་གྱི་མི་མཐུན་ཕྱོགས་སུ་གྱུར་པའི་མཚན་འཛིན་ཡིན་པའི་ཕྱིར། ཐོས་བསམ་གྱི་སྐབས་ལ་ནི་མི་མཚུངས་ཏེ། བསྒོམ་བྱུང་གི་སྔོན་དུ་འགྲོ་བ་ལ་མེད་ཁ་མེད་ཀྱི་ཐོས་བསམ་གྱི་ཤེས་རབ་རྨ་མེད་པ་ཡིན་པའི་ཕྱིར། འོན་ཀྱང་ཐོས་བསམ་གྱི་དབུ་མའི་ལྟ་བ་མཐར་ཐུག་ནི། མཐའ་ཕྱི་མ་འགོག་བྱེད་ཀྱི་རིགས་པ་ལ་བརྟེན་ནས་མཐའ་ཕྱི་མ་དང་ཡང་བྲལ་བའི་སྟོང་ཉིད་རྟོགས་པའི་ཐོས་བསམ་གྱི་ཤེས་རབ་དེ་ལ་བྱ་དགོས་སོ། །དུས་དེང་གི་བློ་གསལ་དག་ལྟ་བའི་རྣམ་དབྱེ་འདི་བཞིན་ཕྱེད་པར་གྱིས་ཤིག ཡང་རྒྱུད་བླ་མ་ལས། གང་ཞིག་ཡོད་མིན་མེད་མིན་ཡོད་མེད་མ་ཡིན་ཡོད་མེད་ལས་གཞན་དུའང༌། །རྟག་པར་མི་ནུས་ངེས་ཚིག་དང་བྲལ་སོ་སོ་རང་གི་རིག་ཞི་བ། །ཞེས་དང༌། རྩ་ཤེ་ལས། སྟོང་ངོ་ཞེས་ཀྱང་མི་བརྗོད་དེ། །ཞེས་སོགས་གསུངས་པ་ཡང་རྒྱ་ནག་གི་ལུགས་སུ་འགྱུར་ཏེ།

ལུང་དང་པོའི་དོན། བྱང་འཕགས་ཀྱི་རྒྱུད་ཀྱི་འགོག་བདེན་རྟོག་གེའི་བློས་མུ་བཞིར་བརྟག་པར་མི་ནུས་པ་དང༌། ལུང་གཉིས་པའི་དོན། གནས་ལུགས་ལ་དཔྱོད་པའི་ཚེ་སྟོང་མི་སྟོང་སོགས་མཐའ་གང་དུ་ཡང་མི་བརྗོད་པར་གསུངས་པའི་ཕྱིར། ཡང་རྩ་ཤེ་ལས། བཅོམ་ལྡན་མྱ་ངན་འདས་གྱུར་ནས། །ཡོད་པར་མི་མངོན་དེ་བཞིན་དུ། །མེད་དོ་ཞེ་འམ་གཉིས་ཀ་ ༼༧༡༽ དང༌། །གཉིས་མིན་ཞེས་ཀྱང་མི་མངོན་ནོ། །བཅོམ་ལྡན་བཞུགས་པར་གྱུར་ན་ཡང༌། །ཡོད་པར་མི་མངོན་དེ་བཞིན་དུ། །མེད་དོ་ཞེའམ་གཉིས་ཀ་དང༌། །གཉིས་མིན་ཞེས་ཀྱང་མི་མངོན་ནོ། །ཞེས་དང༌། རིགས་ལྡན་པདྨ་དཀར་པོ་དང༌། །འཕགས་པ་ལྷ་གཉིས་གཞུང་མཐུན་པར། །ཡོད་མིན་མེད་མིན་ཡོད་མེད་མིན། །ཞེས་སོགས་གསུངས་པ་ཡང་རྒྱ་ནག་གི་ལུགས་སུ་འགྱུར་ཏེ། ལུང་དང་པོའི་དོན། བཅོམ་ལྡན་མྱ་ངན་ལས་འདས་པ་དང༌། འཚོ་ཞིང་བཞུགས་པ་གཉིས་ཀ་མཐའ་བཞི་གང་དུ་ཡང་མི་མངོན་པར་གསུངས་པ་དང༌། ལུང་གཉིས་པའི་དོན། གནས་ལུགས་ལ་དཔྱོད་པའི་ཚེ་ཡོད་པ་སོགས་མཐའ་གང་ཡང་མ་ཡིན་པས། མཐའ་བཞི་ལས་གྲོལ་བར་རྟོགས་པ་ལས་གྲུབ་མཐའ་བཞིའི་ཡང་རྩེ་དབུ་མ་པ་དང༌། མཁས་པ་རྣམས་ཀྱི་དེ་ཁོ་ན་སྟེ། མཆོག་ཡིན་པར་གསུངས་པའི་ཕྱིར། དེ་ལྟར་བྱས་པ་ལ་རྗེས་འབྲང་ཁ་ཅིག་ན་རེ། སྐྱོན་མེད་དེ། ཡོད་མིན་མེད་མིན་གྱི་དོན་དོན་དམ་དུ་ཡོད་པ་མ་ཡིན་པ་དང༌། ཀུན་རྫོབ་ཏུ་མེད་པ་མ་ཡིན་པ་ལ་དགོངས་པའི་ཕྱིར་ཞེས་ཟེར་རོ། །འོ་ན་བུམ་པ་དང་མྱུ་གུ་ལ་སོགས་པ་སྣང་བའི་དངོས་པོ་ཀུན་ཆོས་ཅན། དོན་དམ་དུ་ཡོད་པ་དང་ཀུན་རྫོབ་ཏུ་མེད་པ་གཉིས་ཀ་ཡིན་པར་ཐལ། དེ་གཉིས་ཀ་མ་ཡིན་པ་མིན་པའི་ཕྱིར། རྟགས་འབྲུ་བསྣོན་གྱི་སྟེང་དུ་སོང༌། ཁྱབ་པ་དགག་པ་གཉིས་ཀྱི་རྣལ་མ་གོ་བ་ལ་སོང༌། འདོད་ན། ཧ་ཅང་རིགས་ལམ་ལ་འདས་པས་འཁོར་གསུམ་ཁས་བླངས་སོ། །ཁ་ཅིག་ལུང་གི་དོན་ཡོད་པ་ཡང་ 

༼༧༢༽ བདེན་པར་མ་གྲུབ། མེད་པ་ཡང་བདེན་པར་མ་གྲུབ་ཅེས་སོགས་ཀྱི་དོན་ཡིན་ཞེས་ཟེར་བ་ཡང་མི་འཐད་དེ། ཡོད་མཐའ་སོགས་བཞི་པོ་ཆོས་ཅན་དུ་བཟུང་ནས་བདེན་པ་བཀག་པ་སྒྲུབ་ཆོས་སུ་བྱེད་པ་ཀླུ་སྒྲུབ་ཡབ་སྲས་ཀྱི་གཞུང་ལས་དངོས་སུ་གསུངས་པ་མེད་པའི་ཕྱིར། ཡབ་སྲས་གཉིས་ཀྱི་གཞུང་ལས། ཡོད་མཐའ་སོགས་བཞི་པོ་ཐམས་ཅད་དགག་ཆོས་སུ་བྱས་ཏེ་རྩོད་གཞིའི་ཆོས་ཅན་བཅོམ་ལྡན་གཤེགས་བཞུགས་དང༌། གཉིས་མེད་ཡེ་ཤེས་སོགས་ཀྱི་སྟེང་དུ་བཀག་པར་གསུངས་པའི་ཕྱིར། དེ་ཡང་རྩ་ཤེ་ལས། བཅོམ་ལྡན་མྱ་ངན་འདས་གྱུར་ནས། །ཞེས་སོགས་གོང་དུ་དྲངས་པ་ལྟར་རོ། །གཉིས་པ་བདེན་པ་བཀག་ཙམ་ལྟ་བ་མཐར་ཐུག་ཏུ་འདོད་པ་དགག་པ་ནི། དགག་བྱ་བདེན་པ་བཀག་པའི་མེད་དགག་འཛིན་སྟངས་གཙོ་བོར་བྱེད་པའི་ཤེས་རབ་ལ་དབུ་མའི་ལྟ་བ་མཐར་ཐུག་ཏུ་འདོད་པ་ནི་མི་འཐད་དེ། སྔར་དྲངས་པའི་ལུང་རྣམས་ལས་མཐའ་བྲལ་འབའ་ཞིག་གསུངས་པས་ཀྱང་གནོད་ཅིང༌། ཁྱད་པར་རྒྱུད་ལས། མིང་སོགས་བྲལ་བའི་ཆོས་རྣམས་ལ། །དེར་རྟོག་པ་ནི་བཅུ་གཅིག་པ། །ཞེས་རྩ་ལྟུང་དུ་གསུངས་པའི་ཕྱིར། འདིར་ཞིབ་ཆ་འདི་ལྟར་སྨྲ་དགོས་ཏེ། མིང་དང་མཚན་མ་དང་བྲལ་བའི་ཆོས་རྣམས་ལ་དེ་དང་བྲལ་བར་མངོན་པར་ཞེན་པའི་བློ་སྐྱེས་པ་ཙམ་གྱིས་ལྟ་བ་སྐྱོན་ཅན་དང༌། རྩ་ལྟུང་དུ་མི་འགྱུར་ཏེ། ལས་དང་པོ་པ་ཐོས་བསམ་བྱེད་པའི་ཚེ་ཐོག་མར་དེ་ལྟ་བུ་མི་སྐྱེ་ཁ་མེད་ཡིན་པའི་ཕྱིར། བདེན་མེད་དུ་མངོན་པར་ཞེན་པ་དེ་ཡེ་མ་བཀག་པར་ཐོས་བསམ་གྱི་ཚེ་ཡང་ལྟ་བ་མཆོག་ཏུ་བཟུང༌། བསྒོམ་པས་ཉམས་སུ་ལེན་པའི་ ༼༧༣༽ ཚེ་ཡང་དེ་ལྟར་དུ་བསྒོམ་པ་ནི་སྐྱོན་ཆེན་པོར་འགྱུར་ཏེ། རྒྱུད་ལས། སྟོང་པ་བསྒོམ་པར་མི་བྱ་སྟེ། །ཞེས་སོགས་བཤད་ནས། དེའི་ཉེས་དམིགས་ལ། རྟོག་པ་ཉུང་མིན་སྐྱེ་བར་འགྱུར། །ཞེས་དང༌། ཡུམ་ལས་ཀྱང༌། ཕུང་འདི་སྟོང་ཞེས་རྟོག་ན་ཡང༌། །ཞེས་སོགས་སྔར་དྲངས་པ་དེའི་ཕྱིར། རྒྱུད་ལས། རྩ་ལྟུང་དུ་བཤད་པ་དེའི་རྟོག་པ་ནི་མིང་དང་མཚན་མ་དང་བྲལ་བར་མངོན་པར་ཞེན་ནས།

ཅི་མེད་ཅང་མེད་དུ་ལྟ་བའི་ལོག་རྟོག་ལ་འཇོག་གམ་སྙམ་སྟེ་སྟོང་ཉིད་ཀྱི་དོན་གཤའ་མ་མ་གོ་བ་དེ་ལྟ་བུའི་ལོག་རྟོག་སྐྱེ་སྲིད་ཅིང༌། དེ་སྐྱེས་ན་གསང་སྔགས་པ་ལ་རྩ་ལྟུང་དུ་འགྱུར་བའི་ཕྱིར་རོ། །གསུམ་པ་ཐེག་གསུམ་རྟོགས་བྱའི་ལྟ་བ་ལ་ཁྱད་པར་མེད་པ་དགག་པ་ནི། མངོན་རྟོགས་རྒྱན་ལས། གཟུང་དོན་རྟོག་པ་སྤོང་ཕྱིར་དང༌། །འཛིན་པ་མི་སྤོང་ཕྱིར་དང་ནི། །རྟེན་གྱིས་བསེ་རུ་ལྟ་བུའི་ལམ། །ཞེས་ཉན་ཐོས་ཀྱི་གང་ཟག་གི་བདག་མེད་ཙམ་རྟོགས། རང་རྒྱལ་གྱི་དེའི་སྟེང་དུ་གཟུང་བ་ཆོས་ཀྱི་བདག་མེད་རྟོགས། ཐེག་ཆེན་གྱི་འཛིན་པ་ཆོས་ཀྱི་བདག་མེད་ཡང་རྟོགས་པའི་རིམ་པ་གསུམ་ཡོད་པར་གསུངས་པ་དང༌། སྐབས་དང་པོར། ཉན་ཐོས་བསེ་རུ་ལྟ་བུ་དང༌། །བཅས་པ་དག་ལས་ཁྱད་པར་འཕགས། །ཞེས་དང༌། སྐབས་བཞི་པར། གང་གིས་ལམ་ནི་གཞན་དག་ལས། །ཁྱད་དུ་འཕགས་པས་ཁྱད་པར་ལམ། །ཞེས་དང༌། བསྒོམ་པའི་ལམ་ནི་ཟབ་པ་སྟེ། །ཟབ་མོ་སྟོང་པ་ཉིད་ལ་སོགས། །ཞེས་ཐེག་ཆེན་གྱི་སྦྱོར་མཐོང་བསྒོམ་གསུམ་ལས་ལྟ་བ་རྟོགས་ཚུལ་རིམ་བཞིན། ཐེག་དམན་གྱི་ ༼༧༤༽ སྦྱོར་མཐོང་བསྒོམ་གསུམ་ལས་ལྟ་བ་རྟོགས་ཚུལ་གྱི་སྒོ་ནས་ཁྱད་པར་དུ་འཕགས་པར་གསུངས་པ་དང་འགལ་ཏེ། ཐེག་གསུམ་རྟོགས་བྱའི་ལྟ་བ་ལ་ཁྱད་པར་མེད་པར་ཁས་བླངས་པའི་ཕྱིར། དེར་མ་ཟད་ཀླུ་སྒྲུབ་ཡབ་སྲས་དང་འགལ་ཏེ། རིན་ཆེན་ཕྲེང་བ་ལས། མཚན་མ་མེད་པར་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཡི་ཕྱིར་ན་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་དང༌། དཔལ་ལྡན་ཟླ་གྲགས་ཀྱི་འཇུག་འགྲེལ་ལས། མི་དམིགས་པ་ནི་འཇིག་རྟེན་ལས་འདས་པའི་ཕྱིར་ལ། དམིགས་པ་ནི་ཐ་སྙད་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་ཕྱིར། དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་སོ། །ཞེས་དང༌། ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་འབའ་ཞིག་སྟོན་པར་བྱེད་པ་མ་ཡིན་གྱི།

འོ་ན་ཅི་ཞེ་ན། བྱང་ཆུབ་སེམས་དཔའ་རྣམས་ཀྱི་ས་དང་ཕ་རོལ་ཏུ་ཕྱིན་པ་དང༌། སྨོན་ལམ་དང༌། སྙིང་རྗེ་ཆེན་པོ་ལ་སོགས་པ་དང༌། ཡོངས་སུ་བསྔོ་བ་དང༌། ཚོགས་གཉིས་དང༌། བསམ་གྱིས་མི་ཁྱབ་པའི་ཆོས་ཉིད་ཀྱང་དེ་ཡིན་ནོ། །ཞེས་གསུངས་པ་དང་འགལ་བའི་ཕྱིར་ཏེ། ཉན་རང་གིས་མཚན་མེད་ཚང་བར་མ་རྟོགས། ཐེག་ཆེན་གྱིས་ཚང་བར་རྟོགས་པ་ནི། ལུང་དང་པོའི་དོན་དང༌། འཁོར་གསུམ་མི་དམིགས་པའི་རྣམ་པ་ཅན་གྱི་ཤེས་རབ་བྱང་ཆུབ་སེམས་དཔའི་ས་མ་ཐོབ་པ་དག་གིས་ཤེས་པར་མི་ནུས་པ་ནི། ལུང་གཉིས་པའི་དོན་དང༌། ཐེག་ཆེན་ལས་ལྟ་བ་ཆོས་ཀྱི་བདག་མེད་ཙམ་དུ་མ་ཟད། ཕ་ ༼༧༥༽ རོལ་ཏུ་ཕྱིན་པ་ལ་སོགས་པ་དང༌། སྤྱོད་པ་ཡོངས་བསྔོ་དང་བསམ་གྱིས་མི་ཁྱབ་པའི་ཆོས་ཉིད་བསྟན་པ་ཡང་ཐེག་པ་ཆེན་པོ་ཡིན་པ་ནི་ལུང་གསུམ་པའི་དོན་ཡིན་པའི་ཕྱིར། ཡང་རིགས་པས་ཀྱང་གནོད་དེ། ཐེག་པ་གསུམ་ཆར་གྱི་མཚན་མེད་ཚང་བར་རྟོགས་ན། ཐེག་དམན་གྱི་མཐོང་ལམ་ནས་བདེ་གཤེགས་སྙིང་པོ་མངོན་སུམ་དུ་མཐོང་བར་འགྱུར་ལ། དེ་མཐོང་ན་ལས་ཉོན་གྱི་སྐྱེ་རྒ་ན་འཆི་བཞི་སྤང་བར་ཐལ་བ་དང༌། བདེ་གཤེགས་སྙིང་པོ་ལྟ་བ་ལ་མིག་དང་ལྡན་པ་ལྟ་བུའི་གང་ཟག་ཏུ་ཐལ་ཏེ། འདོད་པ་དེའི་ཕྱིར། ཐལ་བ་དང་པོ་ལ་ཁྱབ་འགྲེལ་ཡོད་དེ། རྒྱུད་བླ་མ་ལས། ཇི་བཞིན་ཡང་དག་མཐོང་བའི་ཕྱིར། །སྐྱེ་སོགས་རྣམས་ལས་འདས་གྱུར་ཀྱང༌། །ཞེས་གསུངས་པའི་ཕྱིར། ཐལ་བ་གཉིས་པ་ལ་འདོད་མི་ནུས་ཏེ། ཐོགས་མེད་ཞབས་ཀྱི་རྒྱུད་བླའི་འགྲེལ་ཆེན་ལས། མདོར་བསྡུ་ན་གང་ཟག་བཞི་པོ་འདི་དག་ནི། བདེ་བར་གཤེགས་པའི་སྙིང་པོ་ལྟ་བ་ལ་མིག་དང་མི་ལྡན་པར་རྣམ་པར་བཞག་སྟེ། བཞི་གང་ཞེ་ན། སོ་སོ་སྐྱེ་བོ་དང༌། ཉན་ཐོས་དང༌། རང་སངས་རྒྱས་དང༌། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའོ། །ཞེས་གསུངས་པ་དང་འགལ་བའི་ཕྱིར། གསུམ་པ་ཐལ་རང་གཉིས་ཀྱི་ལྟ་བ་ལ་ཁྱད་པར་ཡོད་པ་དགག་པ་ལ་གཉིས་ཏེ། དགག་བྱ་འགོག་ཚུལ་ཁས་བླངས་སོགས་དང་འགལ་བ་དང༌།

ཞེན་ཡུལ་དགག་བྱར་བྱེད་པ་ལོག་རྟོག་ཡིན་ན་ཧ་ཅང་ཐལ་བའོ། །དང་པོ་ནི། བློ་ལ་མ་ལྟོས་པར་ཡུལ་རང་ངོས་ནས་གྲུབ་པ་དགག་ ༼༧༦༽ བྱར་བྱེད་ན་ཁྱེད་ལ་ཁས་བླངས་འགལ་ཏེ། བྷ་བྱ་སྟེ་ལེགས་ལྡན་བྱེད་ཀྱི་ཕྱི་དོན་རང་ངོས་ནས་གྲུབ་པར་ཁས་བླངས་སོ་ཞེས་སྨྲ་བ་དང་འགལ་བའི་ཕྱིར། ཐལ་འགྱུར་བའི་ཐུན་མོང་མིན་པའི་དགག་བྱའི་ངོས་འཛིན་དེ་ཡང་མི་འཐད་དེ། མིང་གི་བཏགས་དོན་བཙལ་བའི་ཚེ་མ་རྙེད་པའི་དོན་ཐ་སྙད་དུ་ཡིན་ནམ་དོན་དམ་དུ་ཡིན། དང་པོ་ལྟར་ན། འདོགས་བྱེད་ཀྱི་མིང་ཡང་ཐ་སྙད་དུ་མེད་པར་འགྱུར་ཏེ། མིང་དང་མིང་གི་བཏགས་དོན་གཉིས་ཕན་ཚུན་ལྟོས་གྲུབ་ཡིན་པས། ཡོད་ན་ཡོད་མཚུངས་དང༌། མེད་ན་མེད་མཚུངས་ཡིན་པའི་ཕྱིར་ཏེ། དབུ་མ་ལས། བྱེད་པོ་ལས་ལ་བརྟེན་བྱས་ཤིང༌། །ཞེས་སོགས་གཞུང་དེས་ལས་བྱེད་པོ་དང༌། བྱ་བ་ལས་གཉིས་ཕན་ཚུན་ལྟོས་གྲུབ་ཡིན་པའི་ཤུགས་ལས་སམ། དབང་གིས་དངོས་པོ་ལྷག་མ་བརྗོད་བྱ་རྗོད་བྱེད་དང༌། གང་ཟག་དང་གང་ཟག་གི་ཕུང་པོ་ལ་སོགས་པ་ཀུན་ཕན་ཚུན་ལྟོས་གྲུབ་ཡིན་པ་ཤེས་ནུས་པར་བསྟན་པའི་ཕྱིར། འདིར་དོགས་པ་འདི་ཙམ་འབྱུང་སྟེ། བདག་དང་ཕུང་པོ་གཉིས་ཕན་ཚུན་ལྟོས་གྲུབ་ཡིན་ན། དེ་གཉིས་ཕན་ཚུན་བརྟེན་ནས་འབྱུང་བ་ཡང་ཡིན་པས། ཕན་ཚུན་རྟེན་དང་བརྟེན་པར་འགྱུར་རོ་ཞེ་ན། སྐྱོན་མེད་དེ། ཕན་ཚུན་བརྟེན་ནས་འབྱུང་བ་ཙམ་གྱིས་རྟེན་དང་བརྟེན་པར་འགྱུར་ན་ཧ་ཅང་ཐལ་བའི་ཕྱིར་དང༌། ཁྱད་པར་ཕུང་པོ་ལ་བདག་བརྟེན་པ་དང༌། བདག་ལ་ཕུང་པོ་བརྟེན་པ་ནི། ཀུན་བརྟགས་ཀྱི་བདག་ཏུ་སོང་བས་ཐ་སྙད་དུ་ཡང་མི་འཐད་པའི་ཕྱིར་རོ། །དྲི་བ་གཉིས་པ་དོན་དམ་དུ་མ་རྙེད་པ་ཡིན་ནོ་ཞེ་ན། ཐལ་ ༼༧༧༽ འགྱུར་བ་ཁོ་ནའི་ཁྱད་ཆོས་སུ་མི་འགྱུར་རོ། །དོན་དམ་དུ་མི་རྙེད་པ་ཐལ་རང་གཉིས་ཀ་མཐུན་པའི་ཕྱིར་ཏེ། དོན་དམ་དུ་རྙེད་ན་བདེན་གྲུབ་ཏུ་སོང་བས་གཅིག་ཤོས་དབུ་མ་པ་མ་ཡིན་པར་འགྱུར་བའི་ཕྱིར་རོ། །གཉིས་པ་ནི། བློ་ཡིས་གང་དུ་ཞེན་པའི་ཡུལ་ཐམས་ཅད་རིགས་པས་དཔྱད་ནས་འགོག་པ་ལོག་རྟོག་ཡིན་ན།

སངསརྒྱས་ནས་བཟུང་སྟེ་རྒྱ་བོད་ཀྱི་མཁས་གྲུབ་གོང་མ་ཀུན་ལོག་རྟོག་དེ་དང་ལྡན་པར་འགྱུར་ཏེ། དེ་དག་ཀུན་གྱི་གཉིས་འཛིན་གྱི་ཞེན་ཡུལ་ཀུན་བཀག་པར་གསུངས་པའི་ཕྱིར་རོ། །ཡང་གཅིག་དུ་བྲལ་གྱི་རིགས་པས་བདེན་པར་འཛིན་པའི་རྟོག་བློའི་ཞེན་ཡུལ་བདེན་གྲུབ་འགོག་ན། ཁྱོད་ཀྱི་བློས་གང་དུ་ཞེན་པའི་ཡུལ་ཐམས་ཅད་འགོག་པ་ལོག་རྟོག་ཡིན་པར་ཁས་བླངས་པའི་དམ་བཅའ་ཉམས། མི་འགོག་ན་བདེན་འཛིན་གྱི་ལོག་རྟོག་རིགས་པ་གང་གི་ཁེགས་པར་འགྱུར་སྨྲ་དགོས་ཏེ། ལོག་རྟོག་དེའི་ཞེན་ཡུལ་རིགས་པས་སུན་དབྱུང་རྒྱུ་མ་བྱུང་བའི་ཕྱིར། འོ་ན་བློས་སུན་དབྱུང་བ་བློ་དེའི་ཞེན་ཡུལ་ཇི་ལྟར་སུན་དབྱུང་དགོས་སྙམ་ན། ཁོ་བོ་ཅག་ཀུན་མཁྱེན་ཆེན་པོའི་ལུགས་འཛིན་འདི་པས་བལྟས་ན་ཤིན་ཏུ་ཡང་དགོས་ཏེ། ཉེས་པ་ཀུན་གྱི་རྩ་བ་འཇིག་ལྟ་སུན་དབྱུང་བ་ལ། དེའི་ཡུལ་བདག་འགོག་པར་འཇུག་པ་ལས་དངོས་སུ་གསུངས་པ་དང༌། བཞི་བརྒྱ་པ་ལས། ཡུལ་ལ་བདག་མེད་མཐོང་ནས་ནི། །སྲིད་པའི་ས་བོན་བཟློག་པར་འགྱུར། །ཞེས་ཡུལ་གང་ཟག་དང་ཆོས་ཀྱི་བདག་མེད་པར་མཐོང་བས། ཡུལ་ཅན་སྲིད་པའི་ས་བོན་བདག་འཛིན་གཉིས་ ༼༧༨༽ བཟློག་པར་གསུངས་པ་དང༌། རྣམ་འགྲེལ་ལས། འདི་ཡུལ་སུན་དབྱུང་མེད་པར་ནི། །དེ་སྤོང་བར་ནི་ནུས་མ་ཡིན། །ཞེས་སོགས་གཞུང་ལུགས་ཚད་ལྡན་ཐམས་ཅད་རིགས་པའི་གནད་སྟོན་པ་ལ་དགོངས་པ་མཐུན་པའི་ཕྱིར། གནད་དེའི་ཕྱིར་ན། ཡུལ་མཐའ་ཕྱི་མ་གསུམ་འགོག་པ་ཡང་ཡུལ་ཅན་བདེན་མེད་སོགས་སུ་མངོན་པར་ཞེན་པ་དེ་འགོག་པའི་ཆེད་དུ་ཡིན་ཏེ། ཡུལ་ཁེགས་པས་ཡུལ་ཅན་གྱི་བློ་བཟློག་པ་དང༌། སྒྲུབ་བྱེད་ཁེགས་པས་བསྒྲུབ་བྱ་འཛིན་པའི་བློ་བཟློག་པ་རྣམས་ནི་རིགས་པ་སྨྲ་བ་དག་གི་སྤྱི་ལུགས་ཡིན་པའི་ཕྱིར། སོ་སོ་སྐྱེ་བོའི་རྟོག་བློས་ཡུལ་གྱི་གནས་ལུགས་ལ་དཔྱོད་པའི་ཚེ། བློ་སྔ་མ་གནོད་བཅས་དང༌། ཕྱི་མ་ཐུག་མེད་ཡིན་པ་ནི་འདོད་ཐོག་ཡིན་ཏེ། རྟེན་འབྲེལ་སོགས་ཀྱི་རིགས་པས་བདེན་འཛིན་ཁེགས་ཏེ་བདེན་མེད་དུ་མངོན་པར་ཞེན་པའི་བློ་སྐྱེས་པའི་ཚེ།

དེ་ཉིད་བློ་ཕྱི་མ་ལ་ལྟོས་ཏེ་གནོད་བཅས་དང༌། སྔ་མ་ལ་ལྟོས་ཏེ་ཐུག་མེད། དེ་ཡང་བཀག་ནས་བློ་གསུམ་པ་སྐྱེས་པ་ནི། བློ་བཞི་པ་ལ་ལྟོས་ཏེ་གནོད་བཅས། གཉིས་པ་ལ་ལྟོས་ཏེ་ཐུག་མེད། བདེན་མེད་མ་ཡིན་པ་ཡང་བཀག་ནས། བདེན་མེད་མ་ཡིན་པ་མངོན་པར་ཞེན་པ་སྐྱེས་ན་བློ་གསུམ་པ་ལ་ལྟོས་ཏེ་ཐུག་མེད་ཡིན་ཀྱང༌། འཛིན་སྟངས་ལྔ་པ་མི་སྲིད་པས། གནོད་བཅས་ཐུག་མེད་དུ་མི་འགྱུར་བའི་ཕྱིར་དང༌། སྤྱོད་འཇུག་ལས། གང་ཚེ་རྣམ་པར་དཔྱད་པ་ཡི། །རྣམ་དཔྱོད་ཀྱིས་ནི་དཔྱོད་བྱེད་ན། །དེ་ཚེ་རྣམ་དཔྱོད་དེ་ཡང་ནི། ། ༼༧༩༽ རྣམ་དཔྱོད་ཕྱིར་ན་ཐུག་པ་མེད། །ཅེས་གསལ་བར་གསུངས་པ་འདིས་ཀྱང་བཤད་མ་ཐག་པའི་དོན་འདི་ཉིད་འཐད་ལྡན་དུ་བསྒྲུབ་ནུས་ཤིང༌། གནོད་བཅས་ཐུག་མེད་མི་འདོད་པའི་གཞན་ཕྱོགས་དག་འཇོམས་ནུས་པའི་ཕྱིར། འདི་ལ་གནོད་བྱེད་བརྗོད་པར་རློམ་པ་ནི། རི་བོ་ལ་སྤྱི་བོས་བརྡུང་བ་དང་མཚུངས་ཏེ། ཁྱེད་ཅི་ལྟར་སྟོན་པ་བཟང་ཡང༌། སྤྱོད་འཇུག་གི་ལུང་དྲངས་མ་ཐག་པ་དེ་དང༌། དབུ་མ་རྩ་བ་ལས། བདག་གོ་ཞེས་ཀྱང་བཏགས་འགྱུར་ཞིང༌། །ཞེས་སོགས་དང༌། ཐམས་ཅད་ཡང་དག་ཡང་དག་མིན། །ཞེས་སོགས་གསུངས་པ་ལ་གནོད་བྱེད་དུ་འགྲོ་བ་མི་སྲིད་པའི་ཕྱིར། དེ་ཡང་ལས་འབྲས་མེད་པར་ལྟ་བའི་ལོག་ལྟ་བཟློག་པ་དང༌། བདེན་འཛིན་ཅན་ཁ་དྲངས་པའི་ཕྱིར་ཐོག་མར་བདག་རང་བཞིན་གྱིས་གྲུབ་བོ་ཞེས་ཀྱང་བསྟན། དེ་ནས་བར་དུ་བདེན་འཛིན་བཟློག་པའི་ཕྱིར་རང་བཞིན་གྱིས་མེད་དོ་ཞེས་ཀྱང་བསྟན། དེ་ནས་ཐ་མར་མཐར་འཛིན་ཀུན་བཟློག་པའི་ཕྱིར། མདོ་ལས། རང་བཞིན་མེད་པའང་འགའ་མེད་དོ། །ཞེས་བསྟན་པ་ནི། ལུང་དང་པོའི་དོན་དང༌། དང་པོར་ཆོས་བདེན་གྲུབ་ཡང་དག་དང༌། བདེན་གྲུབ་ཀྱི་ཡང་དག་མ་ཡིན་པ་ཅི་རིགས་པར་ཕྱེ་སྟེ་བསྟན། བར་དུ་བདེན་གྲུབ་ཀྱི་ཡང་དག་ཀྱང་བདེན་གྲུབ་མ་ཡིན་པར་བསྟན། ཐ་མར་བདེན་པར་གྲུབ་པའི་ཡང་དག་མ་ཡིན་པའི་བདེན་མེད་ཀྱང་ཡང་དག་པར་བཟུང་དུ་མི་རུང་བར་བསྟན་པ་ནི།

སངས་རྒྱས་རྣམས་ཀྱི་རྗེས་སུ་བསྟན་པའམ་རྗེས་སུ་གདམས་པ་ ༼༨༠༽ ཡིན་པ་ནི་ལུང་གཉིས་པའི་དོན་ནོ། །སོ་སྐྱེ་ལ་དེ་ལྟར་ཡིན་མོད། འཕགས་པའི་མཉམ་གཞག་གི་ངོར་སྔ་མ་གནོད་བཅས་དང༌། ཕྱི་མ་ཐུག་མེད་དུ་ཁས་མི་ལེན་ཏེ། དེའི་སྤྲོས་པ་ཐམས་ཅད་ཉེ་བར་ཞི་བས་བློ་སྔ་མས་ཞེན་པ་མེད་པའི་ཕྱིར་རོ། །ལྔ་པ་དགག་པ་གཉིས་ཀྱི་རྣལ་མ་གོ་བ་དགག་པ་ལ་གཉིས་ཏེ། ལུང་དང་འགལ་བ། རིགས་པ་དང་འགལ་བའོ། །དང་པོ་ནི། གནས་ལུགས་ལ་དཔྱོད་པའི་ཚེ་དགག་པ་གཉིས་ཀྱི་རྣལ་མ་གོ་བ་ནི། ཀླུ་སྒྲུབ་ཀྱི་གཞུང་ལས། ཡང་དག་ཇི་བཞིན་ཡོངས་ཤེས་པས། །ཞེས་སོགས་གསུངས་པ་དང་འགལ་ཏེ། ལུང་དེའི་དོན་ཡང་དག་པ་ཇི་ལྟ་བ་བཞིན་དུ་ཤེས་པས། དོན་དམ་པར་མེད་པ་དང་ཡོད་པར་མི་འདོད་པ་དེའི་ཕྱིར། མེད་པར་འགྱུར་ན་དོན་གྱིས་ཡོད་པར་ཡང་འགྱུར་ལ། གལ་ཏེ་ཡོད་པ་སུན་ཕྱུང་བས་དོན་གྱིས་མེད་པར་བསླན་པའི་ཁས་ལེན་དགོས་པ་དེ་བཞིན་དུ། མེད་པ་སུན་ཕྱུང་བས་ཀྱང་ཡོད་པར་ཁས་བླངས་བར་འགྱུར་བའི་ཕྱིར་རོ། །གཉིས་པ་ནི། ཁྱོད་ཀྱི་ལུགས་ལ་དབུ་མའི་ཐ་སྙད་མི་རུང་སྟེ། བདེན་གྲུབ་རྟག་མཐའ་བཀག་ན་བདེན་མེད་ཆད་མཐར་འགྱུར། བདེན་མེད་བཀག་ན་ཅིག་ཤོས་རྟག་མཐར་འགྱུར་བའི་ཕྱིར། འདིར་དོགས་པའི་གནད། བདེན་མེད་དུ་ཁས་བླངས་པ་ཙམ་གྱིས་ཆད་མཐར་འགྱུར་ཏེ། མེད་པ་དང་མེད་མཐའ་དོན་མི་གཅིག ཡོད་པ་དང་ཡོད་མཐའ་དོན་མི་གཅིག་པའི་ཕྱིར་རོ་སྙམ་ན། ལེགས་བཤད་ཀྱི་གསང་ཚིག་འདི་ལྟར་གོ་དགོས་ཏེ། སྤྱིར་དེ་དག་དོན་མི་གཅིག་ཀྱང་གནས་ལུགས་ལ་དཔྱད་པའི་སྐབས་སུ་ ༼༨༡༽ ཡོད་པར་ཁས་བླངས་པ་ལ་ཡོད་མཐའ་དང༌། མེད་པར་ཁས་བླངས་པ་ལ་མེད་མཐར་བྱས་ནས་དེ་དག་དགག་པ་དབུ་མའི་ལུགས་ཡིན་པའི་ཕྱིར་རོ། །དགག་པ་གཉིས་ཀྱི་རྣལ་མ་གོ་བ་བཀག་པ་ལ། ཕྱོགས་སྔ་མ་ན་རེ། རྩོད་བཟློག་ལས། རང་བཞིན་མེད་པ་ཉིད་ཟློག་ན། །རང་བཞིན་ཉིད་དུ་རབ་གྲུབ་འགྱུར། །ཞེས་གསུངས་པ་དང་འགལ་ལོ་ཞེ་ན། ལུང་འདིའི་དོན་ལ།

མཐའ་བྲལ་གྱི་ཞལ་འཛིན་ཕལ་ཆེར་ཐ་སྙད་རྣམ་འཇོག་གི་ཚེ་དངོས་འགལ་གཅིག་བཀག་པས་ཅིག་ཤོས་སུ་འགྱུར་བའི་དོན་དུ་འཆད་མོད། ཁོ་བོ་ནི་འདི་ལྟར་སེམས་ཏེ། དངོས་སྨྲ་བས་དབུ་མ་པ་ལ། ཆོས་ཐམས་ཅད་རང་བཞིན་མེད་ཅེས་པའི་ཚིག་རང་བཞིན་མེད་པས། རང་བཞིན་མེད་པ་བཟློག་གོ་ཞེས་སྨྲས་པ་ལ། དབུ་མ་པས། འོ་ན་ཁྱོད་རང་བཞིན་མེད་ཅེས་པའི་ཚིག་རང་བཞིན་མེད་པ་ཡིན་ནམ་མིན། མ་ཡིན་ན། དེ་ཆོས་ཅན། རང་བཞིན་ཉིད་དུ་རབ་ཏུ་གྲུབ་པར་ཐལ། རང་བཞིན་མེད་པ་མ་ཡིན་པའི་ཕྱིར། ཞེས་ཁྱབ་པ་དངོས་སྨྲ་བ་ལ་འགྲོ་བའི་དབང་དུ་བྱས་པ་འདྲ་སྟེ། འོན་ཏེ་རང་བཞིན་མེད་ཉིད་ཀྱིས། །གལ་ཏེ་རང་བཞིན་མེད་པ་བཟློག །ཅེས་དངོས་སྨྲ་བའི་རྩོད་པ་བཀོད་ནས་དེའི་རྗེས་སུ། རང་བཞིན་མེད་པ་ཉིད་ཟློག་ན། །ཞེས་སོགས་ཚིགས་རྐང་གཉིས་པོ་དེ་གསུངས་འདུག་པའི་ཕྱིར། ད་དུང་དཔྱད་པར་བྱའོ། །གཉིས་པ་ཀུན་རྫོབ་མཐའ་བཞི་སྤྲོས་བྲལ་དུ་སྨྲ་བ་དགག་པ་ལ་གཉིས་ཏེ། ཕྱོགས་སྔ་བརྗོད་པ་དང༌། དེ་དགག་པའོ། །དང་པོ་ནི། ཁ་ཅིག་ཅེས་སོགས་རྐང་པ་གསུམ་སྟེ། ཕྱོགས་སྔ་མའི་གང་ཟག་ནི། ལོ་ཆེན་སྐྱབས་མཆོག་དཔལ་ལོ། །གཉིས་པ་ལ་བཞི་སྟེ། ལུང་ ༼༨༢༽ དང་འགལ་བ། རིགས་པ་དང་འགལ་བ། མྱོང་བ་དང་འགལ་བ། ཁས་ལེན་ཚུལ་སོ་སོར་ཕྱེ་བའོ། །དང་པོ་ནི། ཐ་སྙད་དུ་ཡོད་མིན་མེད་མིན་སྨྲ་བ་འདི་ནི། མདོ་བསྟན་བཅོས་དང་འགལ་ཏེ། མདོ་ལས། འཇིག་རྟེན་ང་དང་ལྷན་ཅིག་རྩོད་ཀྱི། ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་འདོད་པ་ནི། ང་ཡང་ཡོད་པར་འདོད་དོ། །ཞེས་སོགས་གསུངས་པ་དང༌། དཔལ་ལྡན་ཟླ་བའི་འཇུག་པ་ལས། འཇིག་རྟེན་ལ་ཡང་མེད་ན་དེ་བཞིན་འདི། །འཇིག་རྟེན་ལས་ཀྱང་ཡོད་ཅེས་བདག་མི་སྨྲ། །གལ་ཏེ་ཁྱོད་ལ་འཇིག་རྟེན་མི་གནོད་ན། །འཇིག་རྟེན་ཉིད་ལྟོས་འདི་ནི་དགག་པར་གྱིས། །ཞེས་སོགས། ཐ་སྙད་ཀྱི་རྣམ་གཞག་འཇོག་པའི་ཚེ་ཡོད་མེད་དང་ཡིན་མིན་འགོག་ན། འཇིག་རྟེན་གྱིས་གནོད་པས།

ཡོད་མེད་སོགས་སོ་སོར་སྨྲ་དགོས་པར་གསུངས་པའི་ཕྱིར་རོ། །གཉིས་པ་ནི། རིགས་པས་ཞེས་སོགས་རྐང་པ་བཞིའོ། །གསུམ་པ་ནི། མྱོང་བ་དང་འགལ་ཞེས་སོགས་རྐང་པ་དྲུག་གོ །བཞི་པ་ནི། ཀུན་རྫོབ་ལ་ཡང་ཞེས་སོགས་རྐང་པ་དྲུག་ཏེ། ཚིག་གི་འབྲུ་ནི་གོ་སླ་ལ། རྒྱུའི་དུས་ན་འབྲས་བུ་ཡོད་མིན་མེད་མིན་དང༌། འབྲས་བུའི་དུས་ན་རྒྱུ་ཡོད་མིན་མེད་མིན་དུ་ཁས་ལེན་པ་ནི། ཐ་སྙད་ཀྱི་ཚེ་རྒྱུ་འབྲས་ལ་རྟག་ཆད་སྤངས་པས་འགྲུབ་པ་ཡིན་ཏེ། རྒྱུ་དུས་ན་འབྲས་བུ་དང༌། འབྲས་དུས་ན་རྒྱུ་ཡོད་ན་རྟག་མཐར་འགྱུར། དེའི་ཚེ་དེ་དག་མེད་ན་ཆད་མཐར་འགྱུར་བ་ལས་མྱུ་གུ་ས་བོན་ལས་གཞན་མ་ཡིན་པའི་གནད་ཀྱིས་མྱུ་གུ་ཚེ་ས་བོན་ཞིག་པའམ་མེད་པ་ཡང་མིན། ས་བོན་དང་གཅིག་མ་ཡིན་པའི་གནད་ཀྱིས་མྱུ་གུའི་ཚེ་ས་བོན་ཡོད་པ་ཡང་མ་ཡིན་པའི་ཕྱིར་ཏེ། དེ་སྐད་དུ། རིན་ཆེན་ཕྲེང་བ་ལས། རྒྱུ་དང་བཅས་པར་སྐྱེ་མཐོང་བས། ། 

༼༨༣༽ མེད་པ་ཉིད་ལས་འདས་པ་ཡིན། །རྒྱུ་དང་བཅས་པར་འགག་མཐོང་བས། །ཡོད་པ་ཉིད་དུའང་ཁས་མི་ལེན། །ཞེས་དང༌། འཇུག་པ་ལས། གང་ཕྱིར་མྱུ་གུ་ས་བོན་ལས་གཞན་མིན། །དེ་ཕྱིར་མྱུག་ཚེ་ས་བོན་ཞིག་པ་མེད། །གང་ཕྱིར་གཅིག་ཉིད་ཡོད་མིན་དེ་ཕྱིར་ཡང༌། །མྱུག་ཚེ་ས་བོན་ཡོད་ཅེས་བརྗོད་མི་བྱ། །ཞེས་གསུངས་པས་སོ། །གསུམ་པ་བྱེད་པའི་སྐྱེས་བུའི་རྣམ་གྲངས་ལ། ཡོད་མེད་སོ་སོར་ཕྱེ་བ་དགག་པ་ལ་གཉིས་ཏེ། ཕྱོགས་སྔ་བརྗོད་དེ་དགག་པའོ། །དང་པོ་ནི། ལ་ལ་བདག་དང་ཞེས་སོགས་ཚིགས་བཅད་གཉིས་ཏེ། པཎ་ཆེན་ཤཱཀྱའི་མཚན་ཅན་གྱི་གྲུབ་མཐའ་སྔ་མ་ཞིག་དང༌། གཞུང་ལུགས་ལ་མ་སྦྱངས་པའི་མཚན་ཉིད་པ་ཕལ་ཆེར་རོ། །གཉིས་པ་ལ་བཞི་སྟེ། ཧ་ཅང་ཐལ་བས་དགག རང་གི་སྒྲུབ་བྱེད་མི་འཐད། གཞན་ལ་སུན་འབྱིན་མི་འཐད། ཚིག་དོན་མ་འདྲེས་པ་གཟུང་བར་གདམས་པའོ། །དང་པོ་ལ་གསུམ། བྱེད་པའི་སྐྱེས་བུ་བཅུ་གཉིས་རྣམ་གྲངས་སུ་གསུངས་ཚུལ། དེ་ཉིད་ཀྱི་མཚན་གཞི་ཀླུ་སྒྲུབ་ཀྱིས་ངོས་བཟུང་ཚུལ། དེ་ཉིད་འཇོག་ཚུལ་ཟླ་བས་རྣམ་པར་གཞག་པའོ། །དང་པོ་ནི། འོ་ན་ཡུམ་གྱི་ཞེས་སོགས་ཚིགས་བཅད་ཕྱེད་དང་གསུམ་མོ། །གཉིས་པ་ནི། མདོ་ལས་བྱེད་པའི་སྐྱེས་བུ་བཅུ་གཉིས་གསུངས་པ་དེའི་དོན། ཀླུ་སྒྲུབ་ཀྱིས། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ཅེས་བཤད་པའི་ངར་འཛིན་ལྷན་སྐྱེས་ཀྱི་དམིགས་ཡུལ་ང་ཙམ་དེ་ལ་འཇོག་པ་ཡིན་ཏེ། ང་ཙམ་དེ་ཉིད་ལ་བདག་དང་སེམས་ཅན་ལ་སོགས་པ་བྱེད་པའི་སྐྱེས་བུ་བཅུ་གཉིས་ཀྱི་མིང་བཏགས་ ༼༨༤༽ པར་བཞེད་པའི་ཕྱིར། འདིར་གནད་ཀྱི་དོན་བྱེད་པའི་སྐྱེས་བུ་བཅུ་གཉིས་ཀྱི་ཟླས་ཕྱེ་བའི་བདག་དང༌། དེའི་ཟླས་ཕྱེ་བའི་སེམས་ཅན་སོགས་དོན་གཅིག་ཅིང༌། སྤྱིར་དེ་དག་དོན་གཅིག་ཏུ་ཁས་མི་ལེན་ཏེ། བྱང་སེམས་འཕགས་པ་ཐམས་ཅད་དང་ཉན་རང་དགྲ་བཅོམ་རྣམས་བདག་མ་ཡིན་པའི་ཕྱིར། དེ་རྣམས་ངར་འཛིན་ལྷན་སྐྱེས་ཀྱི་དམིགས་ཡུལ་མ་ཡིན་པའི་ཕྱིར།

ཉན་རང་སློབ་པ་རྣམས་དང་དགྲ་བཅོམ་གྱི་རྟོགས་པ་མངོན་དུ་མ་སོང་བའི་བྱང་སེམས་སོ་སྐྱེ་དང་ལམ་མ་ཞུགས་མཐའ་དག་ནི། བདག་ཡིན་ཏེ། དེ་རྣམས་ངར་འཛིན་ཅན་གྱི་གང་ཟག་ཡིན་པས། ངར་འཛིན་ལྷན་སྐྱེས་ཀྱི་དམིགས་ཡུལ་ང་ཙམ་དུ་འགྱུར་བའི་ཕྱིར་རོ། །གསུམ་པ་ནི། ང་དེ་ཉིད་གདགས་པའི་རྒྱུ་ཕུང་པོ་རྣམས་ལ་གཅིག་དང་ཐ་དད་དང༌། རྟེན་དང་བརྟེན་པ་དང༌། ལྡན་པ་སྟེ་རྣམ་པ་ལྔའམ། དེའི་སྟེང་དུ་ཚོགས་པ་དང་དབྱིབས་ཏེ་རྣམ་བདུན་གྱིས་བཙལ་བའི་ཚེ་ན་མི་རྙེད་ཀྱང༌། མ་དཔྱད་འཇིག་རྟེན་གྲགས་ངོར་ཉེ་བར་བླང་བྱ་དང་ཆ་ཤས་དང་ཡན་ལག་ཕུང་པོ་ལྔ་ལ་བརྟེན་ནས་ངའམ་བདག་དེ་ཉིད་ལེན་པ་པོ་དང་ཆ་ཤས་ཅན་དང་ཡན་ལག་ཅན་དུ་འཇོག་པ་ཡིན་ཏེ། དཔེར་ན་ཤིང་རྟ་དེ་ཉིད་རང་གི་ཉེ་བར་བླང་བྱ་འཕང་ལོ་སོགས་ལ་བརྟེན་ནས་ཉེ་བར་ལེན་པ་པོ་དང༌། ཆ་ཤས་དང་ཡན་ལག་འཕང་ལོ་སོགས་ལ་བརྟེན་ནས་ཆ་ཤས་ཅན་དང་ཡན་ལག་ཅན་དུ་འཇོག་པ་བཞིན་ནོ། །དེ་སྐད་དུ། འཇུག་པ་ལས། དེ་བཞིན་དེ་ཉིད་དུའམ་འཇིག་རྟེན་དུ། །རྣམ་པ་བདུན་གྱི་འགྲུབ་འགྱུར་མིན་མོད་ཀྱི། །རྣམ་དཔྱོད་མེད་པར་འཇིག་རྟེན་ཉིད་ལས་འདིར། །རང་གི་ཡན་ལག་བརྟེན་ནས་འདོགས་པ་ཡིན། །དེ་ཉིད་ཡན་ལག་ཅན་དེ་ཆ་ཤས་ཅན། །ཞེས་དང༌། ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །ཞེས་གསུངས་པ་ཡིནནོ། ། ༼༨༥༽ དེས་ན་རྩོད་པའི་ཚེ་དོན་འདི་ལ་བསྙོན་མ་འདིང་བར་འདི་བཞིན་དུ་ཁས་ལེན་རིགས་ལ། འཆད་པའི་ཚེ་ཡང་སློབ་མ་མི་བསླུ་བར་འདི་བཞིན་དུ་འཆད་རིགས་པ་ཡིན་ཏེ། ཕུང་པོ་ལ་བརྟེན་ནས་བཏགས་པའི་བདག་ཐ་སྙད་དུ་ཁས་ལེན་དགོས་པ་ཟླ་བས་ཡང་དང་ཡང་དུ་བཤད་པའི་ཕྱིར་ཏེ། འཇུག་པ་ལས། དེ་བཞིན་འཇིག་རྟེན་གྲགས་པས་ཕུང་པོ་དང༌། །ཁམས་དང་དེ་བཞིན་སྐྱེ་མཆེད་དྲུག་བརྟེན་ནས། །བདག་ཀྱང་ཉེ་བར་ལེན་པ་ཉིད་དུ་འདོད། །ཅེས་དང༌། འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་པའི་རང་འགྲེལ་ལས། ཕུང་པོ་རྣམས་ལ་བརྟེན་ནས་གདམས་སོ་ཞེས་བྱ་བ་འདི་ཙམ་ཞིག་འཇིག་རྟེན་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླང་བར་བྱ་སྟེ།

བདག་ཏུ་ཐ་སྙད་གདགས་པ་མཐོང་བའི་ཕྱིར་རོ། །ཞེས་གསུངས་པའི་ཕྱིར། དཔེར་ན་མྱུ་གུ་བདག་ལས་སྐྱེ་བ་དང༌། གཞན་ལས་སྐྱེ་བ་སོགས་ཁས་མི་ལེན་ཀྱང་ས་བོན་ལ་བརྟེན་ནས་མྱུ་གུ་སྐྱེ་བ་ཙམ་ཞིག་ཐ་སྙད་དུ་ཁས་ལེན་པ་བཞིན་དུ། བདག་ལ་ཡང་ཕྱི་རོལ་པའི་བཏགས་པའི་ཁྱད་པར་ལྔ་ལྡན་གྱི་བདག་དང༌། མང་བཀུར་བའི་བཏགས་པའི་ཕུང་པོ་དང་རྫས་གཅིག་པའི་བདག་རྣམས་བཀག་ནས། རང་ལུགས་ཐ་སྙད་རྣམ་པར་འཇོག་པ་ནི། ཕུང་པོ་ལ་བརྟེན་ནས་བཏགས་པའི་བདག་འཛིན་འཇིག་རྟེན་ལྷན་སྐྱེས་ལ་གྲགས་པ་ཙམ་ཞིག་ཁས་ལེན་པ་ནི། ཟླ་བའི་དགོངས་པ་རྨ་མེད་པ་ཡིན་ཏེ། འཇུག་པ་རང་འགྲེལ་ལས་དེ་ལྟར་བཤད་པ་རྣམ་དཔྱོད་ཀྱི་མིག་སྐྱོན་མེད་པས་གསལ་བར་མཐོང་བའི་ཕྱིར། ཡང་བདག་ནི། ས་ཁམས་ལ་སོགས་པའི་ཁམས་དྲུག་དང༌། མིག་གི་འདུས་ཏེ་རེག་ ༼༨༦༽ པ་ལ་སོགས་པའི་རྟེན་མིག་སོགས་སྐྱེ་མཆེད་དྲུག་ལ་བརྟེན་ནས་གདགས་པ་ཡིན་ཏེ། མདོ་ལས། རྒྱལ་པོ་ཆེན་པོ་སྐྱེས་བུ་གང་ཟག་དེ་ནི་ཁམས་དྲུག་པ་ཅན་ནོ་ཞེས་དང༌། འཇུག་པ་ལས། གང་ཕྱིར་ཐུབ་པས་བདག་དེ་ས་ཆུ་མེ། །རླུང་དང་རྣམ་ཤེས་ནམ་མཁའ་ཞེས་བྱ་བ། །ཁམས་དྲུག་དང་ནི་མིག་སོགས་རེག་པ་ཡི། །རྟེན་དྲུག་དག་ལ་བརྟེན་ནས་ཉེར་བསྟན་ཞིང༌། །ཞེས་གསུངས་པའི་ཕྱིར། དེས་ན་ཁ་ཆེ་བྱེ་བྲག་སྨྲ་བ་ནས་བཟུང་སྟེ་གྲུབ་མཐའ་སྨྲ་བ་བཞི་ཆར་གྱི་ཕུང་པོ་ལ་བརྟེན་ནས་བཏགས་པའི་བདག་བཏགས་ཡོད་ཁས་ལེན་པ་ཡིན་ཏེ། འཇིག་རྟེན་ན་རང་རང་བདག་ཏུ་བོད་པའི་བདག་དེ་ཁས་ལེན་དགོས་པའི་ཕྱིར། འོ་ན་རེ་ཞིག་ཐལ་འགྱུར་བའི་སྐབས་འདིར་བདག་འདུས་བྱས་ཡིན་ནམ་འདུས་མ་བྱས་ཡིན། དང་པོ་ལྟར་ན་རྩ་ཤེ་ལས། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར། །ཞེས་དང༌། འཇུག་པ་ལས། གལ་ཏེ་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་པོར་འགྱུར། །བདག་ནི་རྫས་སུ་འགྱུར་ཞིང་ཞེས་སོགས་རིགས་པའི་གནོད་བྱེད་གསུངས་པ་རྣམས་རང་ལ་ཟློག་པར་འགྱུར་ལ།

འདུས་མ་བྱས་ཡིན་ན། བདག་སྐྱེ་བ་མེད་པར་ཡང་ཐལ་ཤིང༌། ལུང་མ་བསྟན་གྱི་ལྟ་བ་བཅུའི་ནང་ཚན་དུ་འགྱུར་ཏེ། རྟག་པར་ཁས་བླངས་པའི་ཕྱིར་རོ་སྙམ་ན་དཔྱད་དགོས་པའི་གཞིར་སྣང་མོད། ཁོ་བོ་ནི་འདི་ལྟར་སེམས་ཏེ། སྐྱེ་དང་འཇིག་པ་ཅན་དུ་འགྱུར། །ཞེས་པའི་དོན། མང་བཀུར་བས་བདག་ཕུང་རྫས་གཅིག་ཏུ་ཁས་བླངས་པ་ལ། འོ་ན་བདག་རང་བཞིན་གྱི་སྐྱེ་འཇིག་ཅན་དུ་འགྱུར་ཞེས་འཕངས་པ་ཡིན་ཏེ། ཐ་སྙད་ཀྱི་ཚེ་བདག་སྐྱེ་འཇིག་བྱེད་པ་དོན་ལ་ ༼༨༧༽ གནས་པས། དེ་འགོག་མི་རིགས་པའི་ཕྱིར། འཇུག་པའི་ལུང་དེའི་དོན་ཡང༌། མང་བཀུར་བས་བདག་དང་བདག་ཏུ་གདགས་པའི་རྒྱུ་རྣམ་སྨིན་གྱི་ཕུང་པོ་གཉིས་གཅིག་ཏུ་ཁས་བླངས་པ་ལ་རིགས་པ་དེ་དག་འཕངས་པ་ཡིན་གྱི། སྤྱིར་བདག་ཕུང་པོ་ཡིན་པ་ནི་རང་ལུགས་ལ་ཁས་ལེན་དགོས་ཏེ། འདུས་བྱས་ཀྱི་དངོས་པོ་ཐམས་ཅད་ཕུང་པོ་ཡིན་པའི་ཕྱིར་ཏེ། འཇུག་པ་ལས། དངོས་པོའི་སྒྲས་ནི་མདོར་བསྡུ་ན། །ཕུང་པོ་ལྔ་རྣམས་བརྗོད་པ་ཡིན། །ཞེས་གསུངས་པའི་ཕྱིར། ཡང་དག་པར་ན་གཞུང་གི་རིགས་པ་དེ་རྣམས་གནས་ལུགས་ལ་དཔྱོད་པའི་རིགས་པ་ཡིན་པས་ཐ་སྙད་ཀྱི་རྣམ་གཞག་ལ་མི་གནོད་དེ། རྩ་ཤེ་ལས། སྐྱེ་དང་གནས་དང་འཇིག་པ་དག །མ་གྲུབ་ཕྱིར་ན་འདུས་བྱས་མེད། །ཅེས་གསུངས་ཀྱང༌། ཐ་སྙད་དུ་སྐྱེ་གནས་འཇིག་གསུམ་ཁས་ལེན་པ་ལ་འགལ་བ་མེད་པ་བཞིན་ནོ། །གནད་དེ་རང་གཞན་ཀུན་གྱིས་གོ་དགོས་སོ། །བདག་རྟག་མི་རྟག་གང་རུང་དུ་ཁས་བླངས་པ་ཙམ་གྱིས་ལུང་མ་བསྟན་གྱི་ལྟ་བར་མི་འགྱུར་ཏེ། ལུང་མ་བསྟན་གྱི་ལྟ་བ་བཅུ་གཅིག་གསུངས་པ་ནི། དོན་དམ་ལ་ཞུགས་པའི་ཚེ་རྟག་མི་རྟག་སོགས་སུ་སྨྲ་ན་ལྟ་བ་ངན་པའི་རྒྱུར་འགྱུར་བས་གང་དུ་ཡང་ལུང་མ་བསྟན་པ་ཡིན་པའི་ཕྱིར། དེ་ལྟར་ལུང་མ་བསྟན་པ་རྣམས་དོན་དམ་ཟབ་མོའི་སྐབས་ཡིན་པ་ལ་འཁྲུལ་པ་མེད་དེ། རིན་ཆེན་ཕྲེང་བ་ལས། འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །གང་ཕྱིར་དེ་ལྟར་ཟབ་མོའི་ཆོས། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས། །ཀུན་མཁྱེན་ཐམས་ཅད་མཁྱེན་པར་དགོངས། །ཞེས་

༼༨༨༽ དང༌། འཇིག་རྟེན་གྲངས་ཅན་འུག་ཕྲུག་དང༌། །གོས་མེད་བཅས་ལ་གལ་ཏེ་ཞིག །ཡོད་མེད་འདས་པ་སྨྲ་ན་དྲིས། །དེ་ཕྱིར་སངས་རྒྱས་རྣམས་ཀྱི་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་འདི་བཤད་པ། །ཆོས་ཀྱི་ཁུད་པ་ལེགས་མཁྱེན་མཛོད། །ཅེས་གསུངས་པའི་ཕྱིར་རོ། །གཉིས་པ་རང་གི་སྒྲུབ་བྱེད་མི་འཐད་པ་ནི། འོ་ན་སྐྱེ་བ་སོགས་མེད་པར་ཐལ། སྐྱེ་མེད་རྟོགས་པའི་བློ་སོགས་ཡུལ་གྱི་གནས་ཚུལ་ལ་ཞུགས། སྐྱེ་བ་སོགས་འཛིན་པའི་བློ་ཡུལ་གྱི་གནས་ཚུལ་ལ་མ་ཞུགས་པའི་ཕྱིར། ཁྱབ་པ་ཁས། འདོད་མི་ནུས་ཏེ། སྐྱེ་སོགས་ཐ་སྙད་དུ་ཡོད་པའི་ཕྱིར་རོ། །གསུམ་པ་གཞན་ལ་སུན་འབྱིན་མི་འཐད་པ་ནི། བདག་ཡོད་པར་ཁས་བླངས་པ་གཞན་ལ་སྐྱོན་བརྗོད་པའི་ཚེ་ན་བདག་མེད་མཐོང་བའི་རྣལ་འབྱོར་མངོན་སུམ་གྱི་བདག་ཐ་སྙད་དུ་མེད་པར་མ་མཐོང་ན། དོན་དམ་དུ་མེད་པར་མཐོང་བ་ཙམ་ལ་བརྟེན་ནས་གྲོལ་བར་འགྱུར་ལ། དེ་ལྟར་ན་མོ་གཤམ་གྱི་བུ་མེད་པར་མཐོང་བས་ཀྱང་གྲོལ་བར་འགྱུར་ཏེ། བདག་དོན་དམ་པ་དང་མོ་གཤམ་གྱི་བུ་མཚུངས་པའི་ཕྱིར། ཞེས་པའི་སུན་འབྱིན་སྨྲ་བ་ནི་མི་འཐད་དེ། དེ་ནི་ཀླུ་སྒྲུབ་དང་འགལ་བའི་ཕྱིར་ཏེ། ཀླུ་སྒྲུབ་ཀྱི་གཞུང་ལས། བདག་དང་བདག་གི་བ་ཐ་སྙད་དུ་ཡོད་ཅེས་པ་འདི་ནི་དམ་པའི་དོན་དུ་ལོག་སྟེ། རྒྱུ་མཚན་གང་གི་ཕྱིར་ན། དེ་གཉིས་དོན་དམ་པར་མེད་པ་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པས་བདག་དང་བདག་གིར་འཛིན་པ་གཉིས་མི་འབྱུང་ངོ་ཞེས་བཤད་པའི་ཕྱིར། རགས་པ་འདི་ཙམ་ལ་ཡང་འཁྲུལ་ན་ཕྲ་མོ་རྣམས་ལྟ་སྨོས་ཀྱང་ཅི་དགོས་པས་བརྟག་དཔྱད་ཞིབ་མོ་བྱ་དགོས་པར་ཡང་གདམས་སོ། །ཁྱོད་རང་གི་ལུགས་ལ་ཐ་སྙད་དུ་བདག་མེད་པ་ ༼༨༩༽ དང༌། ཕུང་སོགས་དོན་དམ་དུ་མེད་པ་ལ་ཐལ་བ་དེ་མཚུངས་པར་འགྱུར་ཏེ། རིགས་པའི་རྣམ་གཞག་ཤེས་ན་མོ་གཤམ་གྱི་བུ་དང༌། དེ་དག་མཚུངས་པའི་རྒྱུ་མཚན་བཀོད་པས་ཤེས་ནུས་པའི་ཕྱིར། གཞུང་ལུགས་ཀྱི་རྣམ་གཞག་དོར་ནས།

བདག་ཡོད་པར་འདོད་པ་ཕྱི་རོལ་པ་དང༌། བདག་མེད་པར་འདོད་པ་ནང་པའི་ལུགས་ཡིན་ཞེས་པའི་ངག་རྒྱུན་འཁྱམས་པོ་ཙམ་ལ་བརྟེན་ནས་གྲུབ་མཐའི་རྣམ་གཞག་འཇོག་པ་ནི་སྤང་བར་རིགས་ཏེ། མཁས་པས་མཐོང་ན་བཞད་གད་ཀྱི་གནས་སུ་འགྱུར་བའི་ཕྱིར་རོ། །བཞི་པ་ཚིག་དོན་མ་འདྲེས་པར་བཟུང་བར་གདམས་པ་ནི། ཁྱད་གཞི་དང་སྦྱར་བའི་བདག་དང༌། གང་ཟག་གི་བདག་དང༌། ཆོས་ཀྱི་བདག་གཉིས་དང༌། ཆོས་ཀྱི་སྡོམ་བཞིའི་ནང་ཚན་ཆོས་ཐམས་ཅད་བདག་མེད་ཅེས་པའི་བདག་ནི་ཐ་སྙད་དུ་ཡང་མེད་པ་ཡིན་ཏེ། སངས་རྒྱས་བསྐྱངས་ཀྱི་འགྲེལ་པ་ལས། ཆོས་ཐམས་ཅད་བདག་མེད་དོ་ཞེས་གསུངས་པ་ནི་ངོ་བོ་ཉིད་མེད་པའི་དོན་ཏེ། བདག་ཅེས་བྱ་བའི་སྒྲ་ནི་ངོ་བོ་ཉིད་ཀྱི་ཚིག་ཡིན་པའི་ཕྱིར། ཞེས་དང༌། ཟླ་བའི་འགྲེལ་པ་ལས་ཀྱང༌། དེ་ལྟར་དུ་བཤད་པའི་ཕྱིར། དེས་ན་ངོ་བོས་གྲུབ་པ་དང་དོན་གཅིག་པའི་བདག་དེ་དང་བྱེད་པའི་སྐྱེས་བུ་ལ་བདག་ཅེས་བརྗོད་པ་གཉིས་སོ་སོར་སྨྲ་དགོས་ཏེ། སྐྱེས་བུ་ལ་བདག་ཏུ་བརྗོད་པ་དེ་ཐ་སྙད་དུ་ཡོད་པའི་ཕྱིར་ཏེ། བདག་ཉིད་ལེགས་པར་བསྒོམ་པ་དང༌། །ཞེས་པའི་འགྲེལ་པར། དེ་ལ་བདག་ཏུ་ང་རྒྱལ་བ་འདི་ལ་བཞག་ཅིང་བསྐྱེད་པས་བདག་ཉིད་དེ། ཕུང་པོ་ལ་བརྟེན་ནས་བཏགས་པའི་གང་ཟག་ལ་བདག་ཅེས་བྱའོ། །ཞེས་གསུངས་པའི་ཕྱིར་རོ། །བཞི་པ་ཆོས་དང་གང་ཟག་བདག་ཐ་སྙད་དུ་ཡོད་པ་དགག་པ་ལ་གཉིས་ཏེ། འདོད་ ༼༩༠༽ པ་བརྗོད། སུན་འབྱིན་བཤད་པའོ། །དང་པོ་ནི། ལ་ལ་གང་ཟག་ཅེས་སོགས་ཚིགས་བཅད་གཉིས་ཏེ། ཕྱོགས་སྔ་མའི་གང་ཟག་ནི། པཎ་ཆེན་ཤཱཀྱའི་མཚན་ཅན་ནོ། །གཉིས་པ་ལ་གསུམ་སྟེ། གཞུང་ལུགས་ཀྱི་དགོངས་པ་མ་ཡིན་པ། མགོ་མཚུངས་ཀྱི་རིགས་པས་དགག་པ། སྒྲུབ་བྱེད་བློ་གྲོས་འཆལ་པའི་རྟགས་སུ་བསྟན་པའོ། །དང་པོ་ནི། དེ་གཉིས་ཁྱད་པར་མེད་པ་མུ་སྟེགས་པ་དང༌། མང་བཀུར་བའི་ལུགས་ཡིན་གྱིས། ནང་པའི་ལུགས་གཞན་ལ་མེད་དེ། ཁ་ཆེ་བྱེ་སྨྲ་ཡན་གྱི་ནང་པའི་གང་ཟག་གི་བདག་ནི་གྲུབ་མཐས་བཏགས་པའི་བདག་དང་གཅིག་པས་ཐ་སྙད་དུ་ཡང་མི་བཞེད་ལ།

སྤྱིར་བདག་ཙམ་ཞིག་ཡོད་པར་བཞེད་པའི་ཕྱིར་རོ། །གཉིས་པ་ནི། གཞན་དོན་དུ་ཞེས་སོགས་རྐང་པ་ལྔ། གསུམ་པ་ནི། ཁྱེད་ཀྱི་བསྒྲུབ་བྱེད་ཧ་ཅང་རྩིང་ཆེས་ཏེ། གང་ཟག་གི་བདག་འགོག་པའི་ཚེ་གང་ཟག་ཉིད་ཕུང་པོ་ལ་རྣམ་པ་ལྔའམ་བདུན་གྱིས་བཙལ་ནས་འགོག་པ་དེའི་དོན་ནི། བཙལ་ནས་གང་རུང་ཞིག་རྙེད་ན་གང་ཟག་གི་བདག་ཏུ་འགྱུར་བའི་དོན་ཡིན་པའི་ཕྱིར། གཞན་དུ་ན་ཤིང་རྟ་དང་ཤིང་རྟ་དོན་དམ་པར་གྲུབ་པ་གཉིས་དོན་གཅིག་པར་ཐལ། ཤིང་རྟ་དོན་དམ་པར་གྲུབ་པ་འགོག་པའི་ཚེ། ཤིང་རྟ་ཉིད་རང་གི་ཡན་ལག་འཕང་ལོ་སོགས་ལ་རྣམ་པ་བདུན་གྱིས་བཙལ་ནས་འགོག་པའི་ཕྱིར་རོ། །གཉིས་པ་བསྒོམས་པས་ཉམས་སུ་ལེན་ཚུལ་ལ། ལོག་རྟོག་དགག་པ་ལ་གཉིས་ཏེ། ལོག་རྟོག་བརྗོད། སུན་འབྱིན་བཤད་པའོ། །དང་པོ་ནི། ཁ་ཅིག་དབུ་མའི་ཞེས་སོགས་ཚིགས་བཅད་གསུམ་སྟེ། ཕྱོགས་སྔ་མའི་གང་ཟག་ནི། དགེ་ལྡན་པའི་ཆོས་རྗེ་འདུལ་བ་དང༌། དེའི་གདན་ས་པ་སོགས་ཁ་ཅིག་གོ །གཉིས་པ་ལ་ལྔ་སྟེ། གྲུབ་མཐའ་བཞིའི་ ༼༩༡༽ ལུགས་མ་ཡིན་པ། དུས་གསུམ་མཁྱེན་པས་སྔར་བཀག་པ། ཐོས་བསམ་དོན་མེད་དུ་འགྱུར་བ། བསྒོམ་པའི་གནད་འཁྲུལ་པ། སྨད་པའི་གནས་སུ་བསྟན་པའོ། །དང་པོ་ནི། བདག་ལྟའི་ཞེས་སོགས་རྐང་པ་བཞི། གཉིས་པ་ནི། འདི་ཉིད་ཅེས་སོགས་རྐང་པ་བཞི། གསུམ་པ་ནི། ང་མེད་ཅེས་བྱ་བའི་རྗེས་སུ་འབྲང་སྟེ་མེད་དགག་འཛིན་པའི་རྟོག་པ་གོམས་པ་ཙམ་གྱིས་དབུ་མའི་ལྟ་བ་རྟོགས་ན། དབུ་མའི་གཞུང་ལུགས་ལ་ཐོས་བསམ་དོན་མེད་དུ་འགྱུར་ཏེ་བསྒོམ་ཚུལ་འདི་མཁས་བླུན་གཉིས་ལ་ཁྱད་པར་མེད་པའི་ཕྱིར་རོ། །བཞི་པ་ནི། ང་མེད་ཅེས་བརྗོད་པ་ལས་མེད་དགག་བློ་ལ་ཤར་བ་འདི་འདྲ་ལྷག་མཐོང་ཡིན་ན། འདི་དང་ཞི་གནས་ཟུང་འབྲེལ་དུ་བསྒོམ་པ་མི་སྲིད་པར་འགྱུར་ཏེ། ང་མེད་ཅེས་བརྗོད་པའི་རྗེས་སུ་འབྲང་སྟེ་སྐྱེས་པའི་ལྷག་མཐོང་ཡིན་པའི་ཕྱིར། ལྔ་པ་ནི། ཀྱེ་མ་ཞེས་སོགས་རྐང་པ་བཞི། བཞི་པ་གནད་དོན་བསྡུས་ཏེ་བསྟན་པ་ནི།

མདོར་ན་ཐེག་ཆེན་གྱི་ལྟ་སྤྱོད་གཉིས་གཞུང་ལུགས་ལས་བཤད་ཚོད་ལྟར་མ་འཁྲུལ་བར་ཉམས་སུ་ལེན་འདོད་ན། མཐའ་བཞི་སྤྲོས་པས་དབེན་པའི་སྟོང་ཉིད་སྙིང་རྗེ་སྙིང་པོ་ཅན་འདི་ཉིད་ཡིན་ཏེ། རབ་དབྱེ་ལས། ཆོས་རྣམས་ཀུན་གྱི་རྩ་བ་ནི། །སྟོང་ཉིད་སྙིང་རྗེའི་སྙིང་པོ་ཅན། །ཐབས་དང་ཤེས་རབ་ཟུང་འཇུག་ཏུ། །མདོ་རྒྱུད་ཀུན་ལས་རྒྱལ་བས་གསུངས། །ཞེས་གསུངས་པའི་ཕྱིར། བྱང་སེམས་སྡོམ་པའི་སྐབས་ཀྱི་རྣམ་པར་བཤད་པ་བསྟན་ཟིན་ཏོ།། །།གྲུབ་རིགས་རྣམ་དཔྱོད་བློ་ཡི་ཟླ་ཤེལ་བུམ། །སྨིན་གྲོལ་གདམས་པའི་འཆི་མེད་བཅུད་ཀྱི་ཐིགས། །སྐལ་བཟང་སུམ་རྩེན་ངལ་ ༼༩༢༽ འཚོ་ཡིད་བསྲུབས་ཀྱི། །ལྷ་མིན་འཇོམས་མཁས་བི་རཱུ་པ་དེ་རྒྱལ། །གསུམ་པ་སྔགས་ཀྱི་སྡོམ་པའི་སྐབས་ལ་གསུམ་སྟེ། སྨིན་གྲོལ་གྱི་རྣམ་གཞག་སྤྱིར་བསྟན། དེ་ཉིད་ཞིབ་ཏུ་སྒྲུབ་པ་རྒྱས་པར་བཤད། གྲུབ་པའི་འབྲས་བུ་བསྡུས་ཏེ་བསྟན་པའོ། །དང་པོ་ནི། གསང་སྔགས་ཀྱི་ཉམས་ལེན་སྨིན་གྲོལ་གཉིས་ཀ་སྔགས་ཀྱི་སྡོམ་པའི་ཉམས་ལེན་དུ་འདུས་པ་ཡིན་ཏེ། རིག་འཛིན་སྡོམ་པ་དབང་བསྐུར་གྱི་ཆོ་ག་ལས་ཐོག་མར་ཐོབ་པ་དེ་ནི་སྨིན་བྱེད་ཀྱི་དབང་དང༌། ཐོབ་པའི་སྡོམ་པ་དེ་ཉིད་སླར་མི་ཉམས་པར་བསྲུང་ཞིང༌། རྣལ་འབྱོར་བཅུའི་སྒོ་ནས་གོང་ནས་གོང་དུ་སྤེལ་བ་ལ་གྲོལ་བྱེད་དུ་འཇོག་པའི་ཕྱིར་ཏེ། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། །སངས་རྒྱས་བྱང་ཆུབ་བསྟན་པའི་མཆོག །ཅེས་གསུངས་པའི་ཕྱིར། གཉིས་པ་ལ་གཉིས་ཏེ། ལམ་གྱི་གཙོ་བོ་རྣམ་དག་ཏུ་སྒྲུབ་པ། ལམ་གྱི་ཡན་ལག་རྣམ་དག་ཏུ་སྒྲུབ་པའོ། །དང་པོ་ལ་སྨིན་བྱེད་རྣམ་དག་ཏུ་སྒྲུབ་པ་དང༌། གྲོལ་བྱེད་རྣམ་དག་ཏུ་སྒྲུབ་པ་གཉིས། དང་པོ་ལ་རྒྱུད་སྡེ་བཞིའི་སྨིན་བྱེད་སྤྱིར་བསྟན། འཁྲུལ་པ་དགག་པ་བྱེ་བྲག་ཏུ་བཤད། དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པའོ། །དང་པོ་ནི། རྒྱུད་སྡེ་བཞི་ལ་སྡོམ་པའི་ཐོབ་ཚུལ་རིམ་པ་མི་འདྲ་བ་བཞིར་ངེས་ཏེ།

ཐོབ་བྱེད་སྨིན་བྱེད་ཀྱི་དབང་ལ་རིམ་པ་མི་འདྲ་བ་བཞི་གསུངས་པའི་ཕྱིར། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག །བྱ་བའི་རྒྱུད་ལ་རབ་ཏུ་གྲགས། །རྡོ་རྗེ་དྲིལ་བུ་དེ་བཞིན་མིང༌། །སྤྱོད་པའི་རྒྱུད་ལ་རབ་ཏུ་གསལ། །ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་ཕྱེ། །དེ་བཞིན་དྲུག་གི་བྱེ་བྲག་དབང༌། །དེ་ནི་སློབ་དཔོན་དབང་ཞེས་ 

༼༩༣༽ བྱ། །རྣལ་འབྱོར་བླ་མ་ཡི་ནི་མཚན། །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ཡང་དེ་བཞིན་ནོ། །ཞེས་གསུངས་པའི་ཕྱིར། དེ་ཡང་གནད་དྲིལ་ན། བྱ་རྒྱུད་ཀྱི་དབང་གི་དངོས་གཞི་ཆུ་དང་ཅོད་པཎ་གྱི་དབང་གཉིས་རྫོགས་པའི་ཚེ་ན། བྱ་རྒྱུད་ཀྱི་སྔགས་སྡོམ་རྫོགས་པར་ཐོབ། སྤྱོད་རྒྱུད་ལ་ཆུ་ཅོད་པཎ། རྡོ་རྗེ་དྲིལ་བུ། མིང་གི་དབང་དང་ལྔ་རྫོགས་པའི་ཚེ་ན་དེའི་སྔགས་སྡོམ་རྫོགས་པར་ཐོབ། རྣལ་འབྱོར་རྒྱུད་ལས། རིག་པའི་དབང་ལྔ་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་དང་དྲུག་རྫོགས་པའི་ཚེ་ན་དེའི་སྔགས་སྡོམ་རྫོགས་པར་ཐོབ། བླ་མེད་ཀྱི་དབང་བཞི་རྫོགས་པའི་ཚེ་ན་བླ་མེད་ཀྱི་སྔགས་སྡོམ་རྫོགས་པར་ཐོབ་པ་ཡིན་ཏེ། རྒྱུད་སྡེ་རང་རང་གི་དབང་གི་དངོས་གཞིའི་ཆོ་ག་ནི་རྒྱུད་སྡེ་དེ་དང་དེའི་སྔགས་སྡོམ་འབོགས་བྱེད་ཀྱི་ཐབས་ཀྱི་གཙོ་བོ་ཡིན་པའི་ཕྱིར། བླ་མེད་ཀྱི་སྔགས་སྡོམ་རྫོགས་པ་ལ་དབང་བཞི་རྫོགས་པ་དགོས་པ་འདི་ནི། ས་ལུགས་ཀྱི་གྲུབ་མཐའ་གཙང་མ་ཡིན་ཏེ། ས་ཆེན་གྱི་དབང་བཞི་ངོ་སྤྲོད་ཀྱི་འགྲེལ་པ་ལས། སོ་སོར་ཐར་པའི་སྡོམ་པ་དགེ་བསྙེན་ནས་དགེ་སློང་གི་བར་ཐོབ་པ། བྱང་ཆུབ་སེམས་དཔའི་སྨོན་འཇུག་གི་སེམས་བསྐྱེད་ཐོབ་པ། གསང་སྔགས་ཀྱི་དབང་བཞིའི་སྡོམ་པ་ཐོབ་པའོ། །ཞེས་དང༌། རྗེ་བཙུན་རྩེ་མོའི་གནད་ཀྱི་གསལ་བྱེད་ལས་ཀྱང༌། བསྐྱེད་རིམ་གྱི་སྡོམ་པ་དང༌། རྫོགས་རིམ་གྱི་སྡོམ་པའི་ཐ་སྙད་གསལ་བར་གསུངས་པ་དང༌། རྗེ་བཙུན་རིན་པོ་ཆེ་གྲགས་པའི་ཨིནྡྲ་བྷཱུ་ཏིའི་ལམ་སྐོར་ལས། སྦྱངས་པ་ལས་བྱུང་བའི་ཡོན་ཏན་ནི་སྐྱབས་གསུམ་སྔོན་དུ་འགྲོ་བའི་སོ་སོར་ཐར་པ་དང་ཡང་ལྡན། སྨོན་འཇུག་གི་སེམས་བསྐྱེད་བྱས་ཏེ་ ༼༩༤༽ བྱང་ཆུབ་སེམས་དཔའི་བསླབ་པ་དང་ཡང་ལྡན། དབང་བཞི་ཡོངས་སུ་རྫོགས་ཏེ་རྡོ་རྗེ་ཐེག་པའི་སྡོམ་པ་དང་ཡང་ལྡན་ཞེས་དང༌། རབ་དབྱེ་ལས། བླ་མ་བཙལ་ལ་དབང་བཞི་བླངས། །དེ་ཡིས་སྡོམ་པ་གསུམ་ལྡན་འགྱུར། །ཞེས་གསུངས་པའི་ཕྱིར།

བསྟན་བཅོས་འདི་མཛད་པ་པོ་ཀུན་མཁྱེན་བླ་མ་ཆེན་པོ་དང༌། དཔལ་ཤཱཀྱ་མཆོག་ལྡན་གཉིས་སྡོམ་པའི་ཐོབ་མཚམས་འདི་ཁོ་ན་ལྟར་བཞེད། གཞན་ངོར་ཕྱོགས་པ་ཕལ་ཆེར་བུམ་དབང་ཙམ་རྫོགས་པའི་ཚེ་ན་བླ་མེད་ཀྱི་སྔགས་སྡོམ་རྫོགས་པར་ཐོབ་པར་བཞེད་པས། སྡོམ་པའི་ཐོབ་མཚམས་ལ་ལུགས་གཉིས་སྣང་མོད། འོན་ཀྱང་ཕྱི་མ་དེ་ནི། ལུང་རིགས་དང་འགལ་བས་མི་འཐད་དེ། དྲང་མ་ཐག་པའི་རྗེ་བཙུན་གོང་མའི་ལུང་དང་དངོས་སུ་འགལ་བའི་ཕྱིར་དང༌། བུམ་དབང་རྫོགས་པའི་ཚེ་ན་དབང་གོང་མའི་སྔགས་སྡོམ་ཡང་ཐོབ་པར་ཐལ་བའི་ཕྱིར་རོ། །ཁ་ཅིག་སྐྱོན་དེ་སྤོང་བར་འདོད་ནས། དབང་གོང་མ་ཉམས་མྱོང་བསྐྱེད་བྱེད་ཙམ་ཡིན་གྱི། སྨིན་བྱེད་ཀྱི་དབང་མ་ཡིན་ཟེར་བ་ནི་ངོ་ཚ་བོར་བའི་གཏམ་སྟེ། འོ་ན་རླུང་དང་གཏུམ་མོ་ལ་སོགས་པའི་རྫོགས་རིམ་རྣམས་གྲོལ་བྱེད་མ་ཡིན་པར་ཐལ། རྒྱུ་དུས་ཀྱི་དབང་གོང་མ་གསུམ་སྨིན་བྱེད་མ་ཡིན་པའི་ཕྱིར། ཁྱབ་འགྲེལ་ཡོད་དེ། དབང་གོང་མ་དང་རྫོགས་རིམ་གཉིས་སྨིན་གྲོལ་དུ་སྦྱར་ནས་འཆད་རིགས་པའི་ཕྱིར་ཏེ། རྗེ་བཙུན་རྩེ་མོས་ས་ཆེན་ལ་བསྟོད་པ་ལས། དབང་བཞིས་སྨིན་མཛད་ལམ་བཞིས་གྲོལ་བ་སྟན། །ཞེས་གསུངས་པའི་ཕྱིར། གནད་ཀྱི་དོན་ནི། དབང་བཞི་རྫོགས་པའི་ཚེ་ན་བསྐྱེད་རྫོགས་གཉིས་ཀའི་སྡོམ་པ་ཐོབ་ཅིང༌། སྔགས་སྡོམ་གྱི་རིགས་མཐའ་དག་ཐོབ་པས་སྔགས་སྡོམ་རྫོགས་ཞེས་བྱ་སྟེ། ༼༩༥༽ དབང་བཞི་ཐོབ་རྗེས་སུ་དབང་གི་གནས་སྐབས་སུ་མ་ཐོབ་པའི་སྡོམ་པ་དང་རིགས་མི་འདྲ་བའི་སྔགས་སྡོམ་གསར་ཐོབ་མེད་པའི་ཕྱིར། བུམ་དབང་ཙམ་རྫོགས་པའི་ཚེ་སྔགས་སྡོམ་རྫོགས་པར་མ་ཐོབ་སྟེ། དབང་གོང་མ་བླངས་པའི་ཚེ་བུམ་དབང་གི་སྐབས་སུ་ཐོབ་པའི་སྡོམ་པ་དང་རིགས་མི་འདྲ་བའི་སྔགས་སྡོམ་གསར་ཐོབ་ཡོད་པའི་ཕྱིར་ཏེ། དེའི་ཚེ་རྫོགས་རིམ་གྱི་སྡོམ་པ་གསར་ཐོབ་ཡོད་པའི་ཕྱིར། གཏན་ཚིགས་གྲུབ་ཅིང་ཁྱབ་པ་ཡོད་དེ། བུམ་དབང་བླངས་པའི་ཚེ་ཐོབ་པའི་སྡོམ་པ་ཡིན་ན།

བསྐྱེད་རིམ་གྱི་སྡོམ་པ་ཡིན་པས་ཁྱབ། དབང་གོང་མ་བླངས་པའི་ཚེ་ཐོབ་པའི་སྡོམ་པ་ཡིན་ན། རྫོགས་རིམ་གྱི་སྡོམ་པ་ཡིན་པས་ཁྱབ་པའི་ཕྱིར་རོ། །བླ་མེད་ཀྱི་དབང་ཆོག་ལ་བརྟེན་ནས་ཐོབ་པའི་རིགས་ལྔ་སྤྱི་དང་ཁྱད་པར་གྱི་སྡོམ་པ་རྣམས་ནི་བསྐྱེད་རིམ་གྱི་སྡོམ་པ་ཡིན་པས་བུམ་དབང་ཙམ་རྫོགས་པའི་ཚེ་ན་རྫོགས་པར་ཐོབ་པ་ཡིན་ཏེ། རིགས་ལྔ་སྤྱིའི་སྡོམ་པ་ཚུལ་ཁྲིམས་གསུམ་ནི་བུམ་དབང་གི་ནང་ཚན་རིག་པའི་དབང་ལྔ་ལ་བརྟེན་ནས་ཐོབ། ཁྱད་པར་གྱི་སྡོམ་པ་སངས་རྒྱས་དཀོན་མཆོག་བཟུང་བ་སོགས་བཅུ་བཞི་ནི། དམ་ཚིག་གསུམ་སྦྱིན་པའི་སློབ་དཔོན་གྱི་དབང་ལ་བརྟེན་ནས་ཐོབ་པའི་ཕྱིར། དེ་སྐད་དུ་སློབ་དཔོན་གྱི་དབང་གི་གསོལ་གདབ་ཏུ། སངས་རྒྱས་ཀུན་གྱི་དམ་ཚིག་དང༌། །སྡོམ་པའང་བླ་ན་མེད་པ་སྩོལ། །ཞེས་འབྱུང་བའི་གནད་ཀྱང་འདི་ཡིན་པའི་ཕྱིར་རོ། །གཉིས་པ་ལ་གཉིས་ཏེ། ཁས་བླངས་བརྗོད། དེ་དགག་པའོ། །དང་པོ་ནི། ཁ་ཅིག་རྒྱུད་སྡེ་བཞི་སོགས་ཚིགས་བཅད་གསུམ་སྟེ། ཕྱོགས་སྔ་མ་ནི་བོ་དོང་ཕྱོགས་ལས་རྣམ་རྒྱལ་ལོ། །གཉིས་པ་ལ་ལྔ་ ༼༩༦༽ སྟེ། གཅིག་གིས་ཀུན་ཐོབ་པ་ལ་ལུང་རིགས་ཀྱིས་གནོད། དེའི་སྒྲུབ་བྱེད་མ་ངེས་པར་བསྟན། བདག་འཇུག་ཙམ་གྱིས་ཆིག་རྒྱུད་ཡིན་ན་གཞན་ལའང་མཚུངས། དགོངས་འགྲེལ་མཛད་པ་པོ་འཁྲུལ་པ་ཡིན་ན་ཧ་ཅང་ཐལ། དེས་ན་སོ་སོའི་དབང་ལ་ནན་ཏན་བྱ་བར་གདམས་པའོ། །དང་པོ་ནི། བླ་མེད་ཀྱི་དཀྱིལ་འཁོར་གཅིག་གི་དབང་བསྐུར་ཐོབ་པས་ཀུན་གྱི་དབང་བསྐུར་ཐོབ་པར་འདོད་པའི་གྲུབ་མཐའ་འདི་ནི་རྩྭ་བཞིན་དུ་དོར་བར་བྱ་སྟེ། ཕག་མོ་མངོན་འབྱུང་དང༌། མི་གཡོ་བླ་མེད་ཀྱི་རྒྱུད་གཉིས་ཚིག་མཐུན་པར། དཀྱིལ་འཁོར་དུ་ནི་མ་ཞུགས་ལ། །མིང་ཙམ་བསྟན་པར་མི་བྱ་ཞིང༌། །དཀྱིལ་འཁོར་གཞན་དུ་ཞུགས་པ་ལའང༌། །འདི་ཡི་གསང་བ་བསྟན་མི་བྱ། །ཞེས་གསུངས་པ་དང་འགལ་བའི་ཕྱིར་ཏེ། གསང་བ་འདུས་པ་ལྟ་བུ་གཅིག་གི་དབང་བསྐུར་ཐོབ་ན། ཕག་མོ་མངོན་འབྱུང་དང༌།

མི་གཡོ་བླ་མེད་ཀྱི་དབང་ཐོབ་པར་ཁས་བླངས་པས་དེ་གཉིས་ཀྱི་གསང་བ་བསྟན་དུ་རུང་བ་ལས། ལུང་དེས་དཀྱིལ་འཁོར་གཞན་གྱི་དབང་ཐོབ་པ་ལ་ཡང༌། དེ་གཉིས་ཀྱི་གསང་བ་བསྟན་དུ་མི་རུང་བར་གསུངས་པའི་ཕྱིར། རིགས་པས་ཀྱང་གནོད་དེ། ཁྱོད་ཀྱིས་ཁས་བླངས་དེ་ལྟར་ན། རྒྱུད་སྡེ་ལས་དཀྱིལ་འཁོར་གྱི་ཆོ་ག་གཅིག་ཁོ་ན་གསུང་རིགས་པར་འགྱུར་ཏེ། དཔེར་ན་འདུལ་བའི་ལས་ཆོག་རྣམ་གྲངས་གཅིག་ཁོ་ན་བཞིན་ནོ། །གཉིས་པ་ནི། བདེ་མཆོག་གི་ལུང་དེ་ཁྱེད་ཀྱི་སྒྲུབ་བྱེད་དུ་མ་ངེས་ཏེ། དེ་ནི་གདུལ་བྱ་སྤྲོ་བ་བསྐྱེད་པའི་ཕྱིར་ཕན་ཡོན་ཆེ་བ་བརྗོད་པའི་སྐབས་ཡིན་ཞིང༌། དེ་དང་འཇིགས་པ་བསྐྱེད་པའི་ཕྱིར་ལ་དོར་བ་རྣམས་སྒྲ་ཇི་བཞིན་པ་ཡིན་པའི་ཕྱིར། ཡིན་ན་བརྟག་གཉིས་ལས། གལ་ཏེ་སངས་ ༼༩༧༽ རྒྱས་ཞེས་སོགས་རྐང་པ་གཉིས་པོ་དེ་ཡང་སྒྲ་ཇི་བཞིན་པར་འགྱུར་རོ། །བླ་མེད་ཀྱི་རིག་པའི་དབང་ལྔའི་རྟོགས་པ་བརྗོད་པ་ན། བྱ་སྤྱོད་གཉིས་འཆད་པ་དང༌། རྣལ་འབྱོར་རྒྱུད་ཉན་པ་ལ་དབང་བ་ཡིན་ནོ། །ཞེས་བཤད་པ་ཡང་ཁྱེད་ཀྱི་སྒྲུབ་བྱེད་དུ་མ་ངེས་ཏེ། དེ་ནི་བླ་མེད་ཀྱི་རིག་པའི་དབང་ལྔའི་ནང་དུ་བྱ་སྤྱོད་གཉིས་ཀྱི་དབང་མཐའ་དག་དང༌། རྣལ་འབྱོར་རྒྱུད་ཀྱི་སློབ་མའི་དབང་གི་ནུས་པའམ། རྟོགས་པའི་རིགས་རྫོགས་ཤིང་འདུས་པ་ལ་དགོངས་པའི་ཕྱིར། དེ་ཙམ་གྱིས་འོག་མའི་དབང་ཐོབ་པར་འགྱུར་ན། ཐེག་ཆེན་གྱི་མཐོང་ལམ་ཐོབ་པའི་ཉན་རང་གིས་མི་སློབ་ལམ་ཐོབ་པར་འགྱུར་ཏེ། དེའི་ཚེ་ཉན་རང་གིས་རྟོགས་པའི་རིགས་རྫོགས་པར་ཐོབ་པའི་ཕྱིར། འདི་ནི་ལན་གྱི་ཟློག་པར་མི་ནུས་པའི་རིགས་པ་ཡིན་ཞིང༌། དྲང་ངེས་ཀྱི་གནད་འབྱེད་པ་ལ་དཔྱོད་ལྡན་གྱི་མིག་ལྟ་བུ་ཡང་ཡིན་ནོ། །གསུམ་པ་ནི། སླར་ཡང་དམ་བཅའ་ཞེས་སོགས་གོ་སླ། བཞི་པ་ནི། འཕགས་ཡུལ་གྲུབ་པའི་ཞེས་སོགས་གོ་སླ། ལྔ་པ་ནི། དེས་ན་བདག་ཉིད་ལེགས་འདོད་ཅེས་སོགས་གོ་སླ། གསུམ་པ་དམ་ཚིག་འཁྲུལ་པ་དགག་པ་ལ་གཉིས་ཏེ།

རྩ་ལྟུང་བདུན་པ་མི་རུང་བ་དགག གསུམ་པ་ཡུལ་ལ་འཁྲུལ་པ་དགག་པའོ། །དང་པོ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། དེང་སང་སྔགས་པར་ཞེས་སོགས་ཚིགས་བཅད་གཅིག་སྟེ། ངོར་པ་མ་གཏོགས་པའི་དེང་སང་གི་སྔགས་པ་ཕལ་ཆེར་རོ། །གཉིས་པ་ནི། རྣལ་འབྱོར་ཆེན་པོའི་གསང་སྤྱོད་རྣམས། དབང་མ་ཐོབ་པ་རྣམས་ལ་སྟོན་ཅིང་སྒྲོག་པར་བྱེད་པ་ནི་མི་རུང་སྟེ། རྡོ་ ༼༩༨༽ རྗེ་གུར་སོགས་ལས་རྩ་ལྟུང་དུ་གསུངས་པའི་ཕྱིར་དང༌། རྩ་ལྟུང་གི་དོན་ཡང་མ་བསྲུངས་པ་དང་བསྲུང་ས་པ་ལས། རིམ་བཞིན་ཉེས་པ་དང་དངོས་གྲུབ་ཀུན་གྱི་རྩ་བར་གསུངས་པའི་ཕྱིར། ཇི་ལྟར་གསུང་ན་གུར་ལས། སྐལ་མེད་དེ་ཉིད་གཏམ་མི་བྱ། །ཞེས་དང༌། རྩ་ལྟུང་བཅུ་བཞི་པ་ལས་ཀྱང༌། ཡོངས་སུ་མ་སྨིན་སེམས་ཅན་ལ། །གསང་བ་སྒྲོག་པ་བདུན་པ་ཡིན། །ཞེས་གསུངས་སོ། །འདིར་དཔྱད་པའི་དོགས་པ་སྔར་དབང་གིས་སྨིན་ཞིང༌། རྣལ་འབྱོར་ཆེན་པོའི་གསང་སྤྱོད་ཤེས་པ་ཕྱིས་རྩ་ལྟུང་གིས་དབང་གི་དམ་ཚིག་ཉམས་པ་དེ་ལ་དབང་ཐོབ་དམ་ཚིག་ཉམས་པས། རྣལ་འབྱོར་ཆེན་པོའི་གསང་སྤྱོད་སྨྲས་ན། གསང་སྒྲོག་ཏུ་འགྱུར་རམ་མི་འགྱུར། འགྱུར་ན། ཡུལ་དེ་སྔར་དབང་གིས་མི་སྨིན་པར་ཐལ་བ་དང༌། ཁོ་རང་ཡང་གསང་སྤྱོད་ཤེས་བཞིན་པ་ཡིན་པ་དང་འགལ། མི་འགྱུར་ན་སྐྱེ་བོ་ཕལ་པ་གཞན་ལ་གསང་བ་བསྟན་པ་ལ་ཡང་གསང་སྒྲོག་མི་འགྱུར་བར་ཐལ། རྩ་ལྟུང་གིས་དམ་ཚིག་ཉམས་པ་ལ་ཡང་དེ་བསྟན་པ་ལ་རྩ་ལྟུང་མི་འབྱུང་བའི་ཕྱིར། ཁྱབ་སྟེ། དེ་གཉིས་སྔགས་ཀྱི་སྣོད་མ་ཡིན་པར་མཚུངས་པའི་ཕྱིར་སྙམ་ན། རྣམ་དབྱེ་འདི་ལྟར་ཕྱེད་དགོས་ཏེ། དམ་ཚིག་ཉམས་པ་དེ་སྣོད་དང་མི་ལྡན་པ་ཡིན་པས་དེ་ལ་གསང་སྤྱོད་སྨྲ་བ་ལ་ལྟུང་བ་ཅུང་ཟད་འབྱུང་ལ། འོན་ཀྱང་རྩ་ལྟུང་ཉིད་མི་འབྱུང་སྟེ། གསང་བ་སྨྲས་པའི་ཚེ་སྔར་མ་ཤེས་པ་གསར་དུ་གོ་བ་མེད་པས་དུས་སྐབས་ཀྱི་ཡན་ལག་མ་ཚང་བའི་ཕྱིར། དེ་སྐད་དུ། རྗེ་བཙུན་མཆོག་གི་འཁྲུལ་སྤོང་ལས། དབང་ཐོབ་ཀྱང་ཉམས་པར་གྱུར་པའི་གང་ཟག་གིས་གསང་

༼༩༩༽ བ་རྣམས་ཤེས་ཟིན་པའི་ཕྱིར། དུས་སྐབས་མ་ཚང་བས་ན་བཤགས་བྱ་ཉིད་དུ་འགྱུར་རོ། །ཞེས་གསུངས་པ་ཡིན་ནོ། །གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཁ་ཅིག་སྔགས་ཀྱི་ཞེས་སོགས་ཏེ། རྗེ་བཙུན་བཙོང་ཁ་པས་བཞེད་པའོ། །གཉིས་པ་ལ་གསུམ་སྟེ། བསྟན་བཅོས་ཀྱི་ཐ་སྙད་དང་འགལ་བ། རྒྱུད་ཀྱི་དོན་དང་འགལ་བ། འཇིག་རྟེན་གྱི་ཐ་སྙད་དང་འགལ་བའོ། །དང་པོ་ནི། འོ་ན་བསླབ་གསུམ་ཞེས་སོགས། གཉིས་པ་ནི། ཡུལ་ཆེན་སུམ་ཅུ་ཞེས་སོགས། གསུམ་པ་ནི། འཇིག་རྟེན་ཐ་སྙད་ཅེས་སོགས་གོ་སླ། གཉིས་པ་གྲོལ་བྱེད་རྣམ་དག་ཏུ་སྒྲུབ་པ་ལ་གཉིས། སྔགས་ལམ་ཉམས་སུ་ལེན་པའི་སེམས་ཅན་ལ་འཁྲུལ་པ་དགག རྒྱུད་སྡེ་བཞིའི་སྔགས་ལམ་གྱི་ངོ་བོ་ལ་འཁྲུལ་པ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཁ་ཅིག་ཐེག་པ་ཞེས་སོགས་ཏེ། ཕྱོགས་སྔ་མ་ནི། བོ་དོང་ཕྱོགས་ལས་རྣམ་པར་རྒྱལ་བའོ། །གཉིས་པ་ལ་གཉིས་ཏེ། མདོར་བསྟན་དང༌། རྒྱས་པར་བཤད་པའོ། །དང་པོ་ནི། འདི་ནི་མདོ་རྒྱུད་ཅེས་སོགས་རྐང་པ་གཉིས། གཉིས་པ་ལ་གསུམ་སྟེ། དམན་ལམ་ལ་ཆོས་རྒྱུན་གྱི་ཏིང་འཛིན་ཡོད་པ་ལུང་རིགས་དང་འགལ། གདུལ་བྱ་ཟབ་ལམ་ཁོ་ནས་དཀྲི་བ་མདོ་རྒྱུད་དང་འགལ། སྔགས་ཀྱི་དཀྱིལ་འཁོར་ལ་ཐེག་དམན་བཀོད་པ་རྒྱུད་སྡེ་དང་འགལ་བའོ། །དང་པོ་ནི། ཐེག་ཆེན་གྱི་ཚོགས་ལམ་དུ་ཆོས་རྒྱུན་གྱི་ཏིང་འཛིན་ཡོད་པར་ ༼༡༠༠༽ གསུངས་ཏེ། བྱམས་པའི་མདོ་རྒྱན་ལས། དེ་ཚེ་ཆོས་ཀྱི་རྒྱུན་ལ་ནི། །སངས་རྒྱས་རྣམས་ལས་ཞི་གནས་དང༌། །ཡེ་ཤེས་ཡངས་པ་ཐོབ་བྱའི་ཕྱིར། །གདམས་ངག་རྒྱ་ཆེན་རྙེད་པར་འགྱུར། །ཞེས་དང༌། དངོས་གཞིའི་གནས་པ་དེས་ཐོབ་བོ། །མངོན་ཤེས་དོན་དུ་གཉེར་བས་དེ། །སྦྱངས་ནས་ལས་སུ་རུང་བའི་མཆོག །བསམ་གཏན་ལས་ཐོབ་མངོན་པར་ཤེས། །མངོན་པར་བསྒྲུབས་པའི་སྒོ་ནས་དེ། །སངས་རྒྱས་དཔག་ཏུ་མེད་པ་ལ། །མཆོད་པའི་ཕྱིར་དང་ཉན་པའི་ཕྱིར། །འཇིག་རྟེན་ཁམས་ནི་རྣམས་སུ་འགྲོ། །ཞེས་གསུངས་པའི་ཕྱིར།

ཐེག་དམན་གྱི་ལམ་དུ་ཆོས་རྒྱུན་གྱི་ཏིང་འཛིན་ཐོབ་པ་ནི་མེད་དེ། དེ་འདྲ་ཚད་ལྡན་གྱི་གཞུང་ལས་གསུངས་པ་མེད་པའི་ཕྱིར། རིགས་པས་ཀྱང་གནོད་དེ། ཐེག་དམན་གྱི་མཐོང་ལམ་གྱི་སྔ་རོལ་དུ་ཆོས་རྒྱུན་ཏིང་འཛིན་ཐོབ་ན། ཐེག་དམན་སོ་སྐྱེ་དེ་ཡིས་འཕགས་ལམ་ཐོབ་པའི་ཚེ། རྒྱུན་ཞུགས་དང་ཕྱིར་འོང་གཏན་མི་སྲིད་ཅིང༌། འབྲས་བུ་གསུམ་པ་ལ་གནས་པའི་ཆགས་བྲལ་སྔོན་སོང་གི་ཕྱིར་མི་འོང་ཞུགས་འབྲས་ཁོ་ནར་འགྱུར་ཏེ། ཆོས་རྒྱུན་ཏིང་འཛིན་ཐོབ་པ་ལ་བསམ་གཏན་གྱི་དངོས་གཞི་ཐོབ་དགོས། དེ་ཐོབ་པ་ལ་འདོད་པ་ལ་འདོད་ཆགས་དང་བྲལ་བ་སྔོན་དུ་འགྲོ་དགོས་པའི་ཕྱིར། གཞན་ཡང་ཁྱོད་ཀྱི་གྲུབ་མཐའ་འདི་ཉིད་མི་འཐད་དེ། འདུལ་བ་ལུང་ལས་དགྲ་བཅོམ་པ་ཐོབ་ཀྱང་རྫུ་འཕྲུལ་མ་ཐོབ་པ་མང་དུ་བཤད་པ་དང་འགལ་བའི་ཕྱིར། འདིར་དཔྱད་དགོས་པའི་དོགས་པ། ཆོས་རྒྱུན་ཏིང་འཛིན་བསམ་གཏན་གྱི་དངོས་གཞི་ལ་འཇོག་ན། ཐེག་དམན་ལ་ཡོད་ ༼༡༠༡༽ པ་ལ་ཡང་འགལ་བ་མེད་དེ། བསམ་གཏན་གྱི་དངོས་གཞིའི་སྙོམས་འཇུག་ཐོབ་པའི་ཉན་ཐོས་སྐྱེ་འཕགས་མང་དུ་ཡོད་པའི་ཕྱིར། བསམ་གཏན་གྱི་དངོས་གཞི་ལ་མི་འཇོག་ན། ཆོས་རྒྱུན་ཏིང་འཛིན་དེའི་ངོ་བོ་གང་ཡིན་ཞེ་ན། དཀའ་གནས་ཀྱི་གཞིར་སྣང་མོད། ཁོ་བོ་རེ་ཞིག་འདི་ཙམ་སྨྲ་སྟེ། ཆོས་རྒྱུན་ཏིང་འཛིན་ཡིན་ན་བསམ་གཏན་གྱི་དངོས་གཞི་ཡིན་པས་ཁྱབ་ཀྱང༌། དེ་ཡིན་ན་ཆོས་རྒྱུན་ཏིང་འཛིན་ཡིན་པས་མ་ཁྱབ་སྟེ། ལུས་སེམས་ཤིན་སྦྱངས་བདེ་ལྡན་གྱི་ཉེར་བསྡོགས་ལ་བརྟེན་ནས་སྐྱེས་པའི་བསམ་གཏན་གྱི་དངོས་གཞི་ལ་ཆོས་རྒྱུན་ཏིང་འཛིན་དུ་འཇོག་པ་གང་ཞིག དེ་ཐེག་དམན་ལ་མེད་པའི་ཕྱིར། དང་པོ་གྲུབ་སྟེ། མདོ་རྒྱན་ལས། དེ་ནས་དེ་ཡིས་ལུས་དང་སེམས། །ཤིན་ཏུ་སྦྱངས་པ་ཆེ་ཐོབ་ནས། །ཡིད་ལ་བྱེད་དང་བཅས་ཞེས་བྱ། །དེ་ཡིས་དེ་ནི་འཕེལ་བྱས་ནས། །འཕེལ་བ་རིང་དུ་འགྲོ་བ་ཡིས། །དངོས་གཞིའི་གནས་པ་དེས་ཐོབ་བོ། །ཞེས་སོགས་གོང་དུ་དྲངས་པ་ལྟར་གསུངས་པའི་ཕྱིར།

གཉིས་པ་གྲུབ་སྟེ། ཐེག་དམན་ལ་ཉེར་བསྡོགས་ཡིད་བྱེད་བདུན་བཤད་པ་ཡོད་ཀྱིས། ཤིན་སྦྱངས་བདེ་ལྡན་བཤད་པ་མེད་པའི་ཕྱིར། དེས་ན་ཤིན་སྦྱངས་བདེ་ལྡན་ནི་ཐེག་ཆེན་ཐུན་མོང་མ་ཡིན་པའི་ཞི་གནས་ཡིན་པར་སེམས་ཏེ། འཇམ་དབྱངས་ས་པཎ་གྱིས་ཀྱང༌། ཤིན་སྦྱངས་བདེ་ལྡན་ཞི་གནས་དང༌། །སྤྲོས་ཀུན་ཉེར་ཞིའི་ལྷག་མཐོང་གཉིས། །ཕ་རོལ་ཕྱིན་པའི་ལམ་མཆོག་སྟེ། །རྒྱལ་སྲས་རྣམས་ཀྱིས་བསྒྲུབ་ན་ལེགས། །ཞེས་གསུངས་པའི་ཕྱིར། གཉིས་པ་ཟབ་ལམ་ཁོ་ནས་བཀྲི་བ་ ༼༡༠༢༽ དགག་པ་ནི། ལམ་ཟབ་ཤོས་ཡིན་པའི་རྒྱུ་མཚན་གྱིས་གདུལ་བྱས་ཉན་འདོད་ཡོད་པའི་ངེས་པ་མེད་དེ། གཞན་དུ་ན་མདོ་ལས། ཐེག་གསུམ་གྱི་རིམ་པ་བསྟན་པ་དོན་མེད་དུ་འགྱུར་བའི་ཕྱིར། སྟོན་པ་སངས་རྒྱས་ཀྱིས་ཀྱང་གདུལ་བྱ་ལ་སྔགས་ལམ་ཁོ་ན་སྟོན་པར་མ་ངེས་ཏེ། བསམ་པ་དང་བག་ལ་ཉལ་བ་སོགས་ཀྱི་བློའི་རིམ་པ་དང་མཚམས་པར་ཆོས་སྟོན་པར་གསུངས་པའི་ཕྱིར། དེ་ཡང༌། བརྟག་གཉིས་ལས། སྐལ་དམན་རིམ་འཇུག་གི་བཀྲི་ཚུལ་ལ། དང་པོར་གསོ་སྦྱོང་ལ་སོགས་པའི་སྡོམ་པ་རྣམས་རིམ་བཞིན་དུ་བླངས་ནས། ཕྱི་མཚན་ཉིད་ཀྱི་གྲུབ་མཐའ་བཞི་དང༌། ནང་སྔགས་ཀྱི་རྒྱུད་སྡེ་བཞི་རིམ་གྱིས་བསླབ་སྟེ་གཉིས་མེད་ཀྱི་རྒྱུད་ཀྱཻ་རྡོ་རྗེ་ལ་འཇུག་པའི་ཚུལ་གསུངས། ལང་ཀར་གཤེགས་པ་ལས། ནད་པ་ན་ཚའི་བྱེ་བྲག་མཐའ་ཡས་པ་ལ་སྨན་པ་མཁས་པས་སྨན་བཟང་ངན་སྣ་ཚོགས་པ་གཏོང་བ་ལྟར། སངསརྒྱས་རྣམས་ཀྱིས་སེམས་ཅན་རྣམས་ལ་བློ་ལ་ཇི་ཙམ་བཟོད་པའི་ཆོས་སྣ་ཚོགས་པ་སྟོན་པར་གསུངས། ཀླུ་སྒྲུབ་ཀྱི་རིན་ཆེན་ཕྲེང་བ་ལས་ཀྱང༌། བརྡ་སྤྲོད་པ་སྟེ་སྒྲ་པ་དག་ཡི་གེའི་ཕྱི་མོ་ཨཱ་ལི་ཀཱ་ལི་ཀློག་ཏུ་འཇུག་པའི་རིམ་པ་ལྟར། སངས་རྒྱས་རྣམས་ཀྱིས་གདུལ་བྱ་རྣམས་ཀྱི་བློ་ལ་ཇི་ཙམ་བཟོད་པའི་ཆོས་སྟོན་པའི་སྒོ་ནས་བཀྲི་བར་གསུངས། འཕགས་པ་ལྷས་ཀྱང་སངས་རྒྱས་ཀྱིས་གདུལ་བྱ་ལ་ཆོས་སྟོན་པའི་ཚེ། ཡོད་ཅེས་ཀྱང་བསྟན། མེད་ཅེས་ཀྱང་བསྟན།

གཉིས་ཀ་ཞེས་ཀྱང་བསྟན། གཉིས་མིན་ཞེས་ཀྱང་བསྟན་ཏེ། གདུལ་བྱའི་ནད་ཀྱི་དབང་གིས་དེ་ཐམས་ཅད་ཀྱང་ཆོས་ཀྱི་སྨན་དུ་འགྱུར་ 

༼༡༠༣༽ བར་གསུངས་པ་ཡིན་ཏེ། དང་པོར་གསོ་སྦྱོང་སྦྱིན་པར་བྱ། །དེ་རྗེས་བསླབ་པའི་གནས་བཅུ་ཉིད། །དེ་ལ་བྱེ་བྲག་སྨྲ་བ་བསྟན། །མདོ་སྡེ་པ་ཡང་དེ་བཞིན་ནོ། །དེ་ནས་རྣལ་འབྱོར་སྤྱོད་པ་ཉིད། །དེ་ཡི་རྗེས་སུ་དབུ་མ་བསྟུན། །སྔགས་ཀྱི་རིམ་པ་ཀུན་ཤེས་ནས། །དེར་རྗེས་ཀྱཻ་རྡོ་རྗེ་བསྟན། །ཞེས་དང༌། ཇི་ལྟར་ནད་པ་ནད་པ་ལ། །ཞེས་སོགས་དང༌། བརྡ་སྤྲོད་པ་དག་ཇི་ལྟ་བུ། །ཞེས་སོགས་དང༌། ཡོད་དང་མེད་དང་ཡོད་མེད་དང༌། །ཞེས་སོགས་གསུངས་པ་རྣམས་ལ་ངེས་དོན་གྱི་ལུང་ཚད་མ་ཡིན་པའི་ཕྱིར། དེས་ན་ལམ་གྱི་མཐར་ཐུག་གམ་མཆོག་སྔགས་ལམ་ལས་འབྲས་བུ་དམན་ཤོས་ཉན་རང་གི་བྱང་ཆུབ་ཐོབ་བོ་ཞེས་སྨྲ་བ་ནི་སྤང་བར་བྱ་སྟེ། རྒྱུ་འབྲས་ལ་སྐུར་པ་འདེབས་པའི་སྨྲ་བ་ངན་པ་ཡིན་པའི་ཕྱིར། གསུམ་པ་དཀྱིལ་འཁོར་ལ་ཐེག་དམན་བཀོད་པ་དགག་པ་ནི། རྡོ་རྗེ་ཐེག་པའི་ཞེས་པ་ནས། གཞུང་ལུགས་མཐོང་ཚེ་གསལ་བར་འགྱུར། །ཞེས་པའི་བར་ཏེ་གོ་སླ། འདིར་ཕྱོགས་སྔ་མའི་བཞེད་པ་དེ་ལ་ཞིབ་ཆ་ཅུང་ཟད་ཕྱེ་ན། ཕྱོགས་སྔས་སྤྱིར་བཏང་ལ་ཐེག་པ་གསུམ་ཆར་ཚོགས་ལམ་ཆེན་པོ་ནས་སྔགས་ལམ་ལ་འཇུག དམིགས་བསལ་ལ་ཉན་རང་དབང་པོ་ཤིན་ཏུ་རྟུལ་བ་རྣམས་སྦྱོར་ལམ་རྩེ་མོ་ནས་སྔགས་ཀྱི་སྦྱོར་ལམ་བཟོད་པ་ལ་འཇུག་པར་འདོད་པ་ཡིན་ཏེ། བོ་དོང་པ་རང་གི་སྤྱི་རྣམ་ལས་དེ་ལྟར་བཤད་སྣང་ངོ༌། །འོ་ན་སྤྱི་རྣམ་ལས། བྱང་ཆུབ་སེམས་དཔའ་སོགས་ལ་རྒྱུན་ཞུགས་ལ་སོགས་པའི་ཉན་ཐོས་དང༌། རང་རྒྱལ་རྣམ་པར་བཞག་གིས། ཐེག་དམན་སེམས་བསྐྱེད་དང་ལྡན་པ་ལ། ཕྱིར་མི་ལྡོག་པ་འཁོར་ ༼༡༠༤༽ ལོའི་མདོ་ནས་གསུངས་པ་བཞིན་ཞུགས་གནས་ཀྱི་རྣམ་གཞག་མེད་པར་བཤད་པས། སྔགས་ལམ་ལ་གནས་པའི་ཉན་རང་འཕགས་པ་ཁས་བླངས་སོ་སྙམ་ན། དེ་ནི་ཐེག་པ་གསུམ་དུ་ཕྱེ་བའི་ཐེག་དམན་གྱི་ལམ་དང་ལྡན་པ་ལ་ཞུགས་གནས་ཀྱི་རྣམ་གཞག་མེད་པར་བསྒྲུབ་འདོད་པ་ཡིན་པས། སྔགས་ལམ་ལ་གནས་པའི་ཐེག་དམན་འཕགས་པ་ཁས་མི་ལེན་པར་འདོད་པ་ཡིན་ཏེ།

ཕྱོགས་སྔས་ཉན་རང་འཕགས་པ་ཐེག་ཆེན་ལ་ཞུགས་པར་འདོད་པའི་ཕྱིར། གནད་དེའི་ཕྱིར་ན་མཚན་ཉིད་ཐེག་པར་ཞུགས་གནས་ལ་སོགས་པའི་རྣམ་གཞག་འབྱེད་པ་ན་ཡང་བྱང་ཆུབ་སེམས་དཔའ་དང༌། ཐེག་ཆེན་ལ་ཞུགས་པའི་ཉན་རང་འཕགས་པ་རྣམས་ལ་ངོས་འཛིན་གྱི། ཐེག་དམན་ལ་དེ་དག་གི་རྣམ་གཞག་མེད་པ་ནི་ཕྱོགས་སྔའི་གྲུབ་མཐའི་གནད་ཡིན་ཏེ། བོ་དོང་པ་རང་གི་སྤྱི་རྣམ་སོགས་ན་རྒྱས་པར་གསལ་ལོ། །དེ་ཉིད་བསྟན་བཅོས་འདིར་ལུང་རིགས་ཀྱིས་རྒྱས་པར་བཀག་ཅིང༌། ལན་གྱི་ཡང་བཟློག་པར་མི་ནུས་པ་ཡིན་པས། འདིར་བཤད་པའི་ཕྱོགས་སྔ་འདི་དག་བོ་དོང་པས་སྒྲ་ཇི་བཞིན་དུ་ཁས་མ་བླངས་པའམ་སྙམ་པའི་ཐེ་ཚོམ་ཡང་བྱ་མི་དགོས་སོ། །གཉིས་པ་སྔགས་ལམ་གྱི་ངོ་བོ་ལ་འཁྲུལ་པ་དགག་པ་ལ་གཉིས་ཏེ། རྒྱུད་སྡེ་འོག་མ་གསུམ་གྱི་ཉམས་ལེན་ལ་འཁྲུལ་པ་དགག རྣལ་འབྱོར་ཆེན་པོའི་ཉམས་ལེན་ལ་འཁྲུལ་པ་དགག་པའོ། །དང་པོ་ལ་གསུམ་སྟེ། བྱ་སྤྱོད་ཀྱི་བསྐྱེད་ཆོག་ལ་འཁྲུལ་པ་དགག རྣལ་འབྱོར་རྒྱུད་ཀྱི་ལྷ་ལ་འཁྲུལ་པ་དགག ཐུན་མོང་དུ་ལམ་ལ་འཁྲུལ་པ་དགག་པའོ། །དང་པོ་ལ་གཉིས་ཏེ། འདོད་པ་བརྗོད། དེ་དགག་པའོ། །དང་པོ་ནི། ཁ་ཅིག་བྱ་རྒྱུད་ཅེས་སོགས་ཏེ། རྗེ་བཙོང་ཁ་པའི་བཞེད་པའོ། ། ༼༡༠༥༽ གཉིས་པ་ལ་གསུམ་སྟེ། གནོད་བྱེད་བརྗོད། སྒྲུབ་བྱེད་དགག སྐྱོན་སྤོང་མི་འཐད་པའོ། །དང་པོ་ནི། སྤྱོད་རྒྱུད་རྣམ་སྣང་མངོན་བྱང་ལས་གཞི་གཉིས་བཤད་པ་དང༌། དེའི་འགྲོས་སྦྱར་ནས་སློབ་དཔོན་སངས་རྒྱས་གསང་བས། བསམ་གཏན་ཕྱི་མར་གསུངས་པའི་གཞི་ལ་གཞོལ་ལ་ཡང་གཞི་གཉིས་བཤད་པའི་ལུང་རྣམས་ཀྱིས་བྱ་རྒྱུད་ལ་བདག་བསྐྱེད་འགྲུབ་ན། བླ་མེད་ཀྱི་ལུང་རིམ་གཉིས་སྟོན་པའི་ཚིག་རྣམས་ཀྱིས་བྱ་རྒྱུད་ལ་བསྐྱེད་རྫོགས་གཉིས་ཡོད་པར་ཅིས་མི་འགྲུབ་སྟེ་འགྲུབ་པར་ཐལ། མཚུངས་པའི་ཕྱིར་རོ། །གཞན་ཡང༌། བྱ་སྤྱོད་གཉིས་ལ་ཉམས་ལེན་གྱི་ཁྱད་པར་འབྱེད་མི་ནུས་པར་ཐལ། དེ་གཉིས་ཀྱི་བསྐྱེད་ཆོག་ལ་བདག་བསྐྱེད་ཡོད་པར་ཁྱད་པར་མེད་པའི་ཕྱིར།

ལུང་གིས་ཀྱང་གནོད་དེ། རྒྱུད་སྡེ་གོང་མའི་ནང་ཚན་ཡེ་ཤེས་རྡོ་རྗེ་ཀུན་ལས་བཏུས་ལས། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང༌། ཡེ་ཤེས་སེམས་དཔའི་བདེ་བ་དམ་པ་མེད་པ་དང༌། བདག་ཉིད་ལྷའི་བསྙེམས་པ་མེད་པ་དང༌། རྨད་དུ་བྱུང་བའི་སྤྱོད་ཡུལ་མ་ཡིན་པ་དང༌། སྐྱོན་གྱི་རྒྱུའི་རྟོག་པས་རབ་ཏུ་དཔྱོད་པས་སྒྲུབ་པར་བྱེད་པ་ནི། བྱ་བའི་རྒྱུད་ལ་བཞུགས་སོ་ཞེས་སོགས་གསུངས་པ་དང་འགལ་བའི་ཕྱིར། གཉིས་པ་སྒྲུབ་བྱེད་དགག་པ་ནི། བལྟས་པའི་བདེ་བ་ལམ་བྱེད་ཡོད་པས་བདག་བསྐྱེད་བྱེད་པར་མི་འགྲུབ་སྟེ། མདུན་བསྐྱེད་ཀྱི་ལྷ་ཕོ་མོ་བལྟས་པ་ལ་དམིགས་པས་ཀྱང་བལྟས་པའི་ལམ་བྱེད་དེ་འགྲུབ་པའི་ཕྱིར་རོ། །རྣམ་སྣང་མངོན་བྱང་དང་བསམ་གཏན་ཕྱི་མ་གཉིས་ཀྱི་གཞིའི་དོན་གྱིས་བདག་མདུན་གཉིས་ཀ་བསྟན་པར་མི་མཚུངས་ཏེ། ༼༡༠༦༽ རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལས་གཞིར་གྱུར་པ། །ཞེས་གཞི་གཉིས་གསུངས། བྱ་བ་སྤྱིའི་རྒྱུད་ཆེན་བཞིའི་ནང་ཚན་བསམ་གཏན་ཕྱི་མ་ལས། སྒྲ་དང་སེམས་དང་གཞི་ལ་གཞོལ། །ཞེས་གཞི་གཅིག་ཁོ་ན་གསུངས་པའི་ཕྱིར། རྒྱུད་ཀྱི་ལུང་དེའི་དོན་ཡང་ཡི་གེ་དང་པོ་དང་གཉིས་པ་གཉིས་ནི། རིམ་བཞིན་སྔོན་འགྲོ་སྟོང་པ་ཉིད་ཀྱི་བྱང་སེམས་བསྒོམ་པ་དང༌། དེའི་ངང་ལས་གསང་སྔགས་ཀྱི་སྒྲར་ལྡང་བ། གཞི་དང་པོ་ནི་བདག་བསྐྱེད། གཞི་གཉིས་པ་ནི་མདུན་བསྐྱེད་ཡིན་ཏེ། རྣམ་སྣང་མངོན་བྱང་སྔར་གྱི་འཕྲོ་ཉིད་ལས། ཡི་གེ་བྱང་ཆུབ་སེམས་ཡིན་ཏེ། །གཉིས་པ་ལ་ནི་སྒྲ་ཞེས་བྱ། །གཞི་ནི་རང་གི་ལྷ་གཞག་པ། །རང་གི་ལུས་ཀྱི་གནས་ལ་བྱ། །གཞི་གཉིས་པ་ནི་རྫོགས་སངས་རྒྱས། །རྐང་གཉིས་བདག་པོ་མཆོག་ཏུ་བྱ། །ཞེས་གསུངས་པའི་ཕྱིར། བསམ་གཏན་ཕྱི་མའི་སྒྲ་སེམས་གཉིས་ཀྱང་སྔོན་འགྲོ་གཉིས་ཀྱི་དོན་དུ་མཚུངས་ཤིང༌། དངོས་གཞི་ལ་གཞི་གཉིས་དང་གཅིག་གི་ཁྱད་པར་ཡོད་པས། བདག་བསྐྱེད་ཡོད་མེད་དེ་གས་རྟོགས་ནུས་པ་ཡིན་ཏེ།

བསམ་གཏན་ཕྱི་མའི་གཞི་གཅིག་པུ་དེ་མདུན་བསྐྱེད་ཉིད་ལ་བཤད་དགོས་པའི་ཕྱིར། གསུམ་པ་སྐྱོན་སྤོང་མི་འཐད་པ་ནི། འོ་ན་བྱ་རྒྱུད་ཕལ་ཆེ་བ་ལ་བལྟས་པའི་བདེ་བ་ལམ་བྱེད་མེད་པར་འགྱུར་ཏེ། དེ་ལ་བདག་བསྐྱེད་མེད་པའི་ཕྱིར། ཡང་ལམ་དང་གདུལ་བྱའི་གཙོ་བོ་གཉིས་གོ་ལྡོག་པའི་སྐྱོན་ཡང་གནས་ཏེ། བྱ་རྒྱུད་ཀྱི་ལམ་གྱི་གཙོ་བོ་ནི་ཁྱེད་ལྟར་ན་བདག་བསྐྱེད་ཡིན་ཞིང༌། གདུལ་བྱའི་གཙོ་བོ་ནི་སྲོག་རྩོལ་སོགས་བསྒོམ་པར་མི་ནུས་པའི་གདུལ་ ༼༡༠༧༽ བྱ་རྣམས་ཡིན་པའི་ཕྱིར། འདིར་དཔྱད་གཞིའི་དོགས་པ་འདི་ལྟར་འབྱུང་སྟེ། བྱ་རྒྱུད་ལ་བདག་བསྐྱེད་མེད་ན། སློབ་དཔོན་སངས་རྒྱས་གསང་བས། སྒྲ་དང་སེམས་དང་གཞི་ལ་གཞོལ། །ཞེས་པའི་རྒྱུད་དེ་ཉིད་ཀྱི་འགྲེལ་པར། དེ་ལ་སྒྲ་ནི་སྔགས་ཀྱི་ཡི་གེའོ། །སེམས་ནི་སྔགས་ཀྱི་གཞི་ཟླ་བའི་དཀྱིལ་འཁོར་གྱི་རྣམ་པར་གྱུར་པའོ། །གཞི་ནི་དེ་བཞིན་གཤེགས་པའི་སྐུའི་རང་བཞིན་ནོ། གཞི་གཉིས་པ་ནི། རང་གི་ལྷའི་གཟུགས་སོ། །ཞེས་པ་ཇི་ལྟར་དྲང་ཡང་བསམ་གཏན་ཕྱི་མར་གཞི་གཅིག་ལས་མ་བཤད་པ་ཡང་མི་བདེན་ཏེ། གཞི་ལས་གཞིར་གྱུར་དེ་བཞིན་ཏེ། །ཞེས་གཞི་གཉིས་དངོས་སུ་གསུངས་པའི་ཕྱིར་རོ་སྙམ་ན་དོགས་པ་འབྱུང་མོད། འགྲེལ་པ་དེའི་དོན་རང་ལུགས་ཀུན་མཁྱེན་ཆེན་པོའི་བཞེད་པས། བྱ་རྒྱུད་སྤྱོད་རྒྱུད་དུ་འགྲེལ་པའི་སྐབས་ཡིན་པས། བྱ་རྒྱུད་རང་རྐང་ལ་བདག་བསྐྱེད་ཡོད་པའི་ཤེས་བྱེད་དུ་མི་འགྲོ་བར་བཤད། པཎ་ཆེན་ཤཱཀྱ་མཆོག་ལྡན་གྱིས། དེ་བཞིན་གཤེགས་པའི་སྐུའི་རང་བཞིན་མདུན་བསྐྱེད་དང༌། རང་གི་ལྷའི་གཟུགས་མདུན་བསྐྱེད་ཀྱི་ཐུགས་ཀར་ཡེ་ཤེས་སེམས་དཔའ་བསྐྱེད་པ་ལ་བཤད་པ་ལུགས་གཉིས་སྣང་བ་ལས། སངས་རྒྱས་གསང་བའི་ལུང་དང་འགལ་མེད་བྱེད་ན། ཕྱི་མ་དེ་ཡང་ལེགས་པོ་སྣང་ངོ༌། །བསམ་གཏན་ཕྱི་མར། གཞི་ལས་གཞིར་གྱུར་དེ་བཞིན་ཏེ། །ཞེས་པའི་དོན་ནི། སྔོན་འགྲོ་གཉིས་དངོས་གཞི་མདུན་བསྐྱེད་དང་བཅས་པའི་སྒྲུབ་ཐབས་དེ་གསང་སྔགས་

༼༡༠༨༽ མི་འགྱུར་བའི་གཞི་ལ་གནས་པ་དང༌། སྒྲུབ་ཐབས་ཡན་ལག་མ་ཉམས་པ་ཡིན་པས་དེའི་ངང་ནས་གསང་སྔགས་བཟླས་ན་ཡི་གེ་རེ་གསང་སྔགས་དང་ལྡན་པ་ཡིན་ལ། གཞི་ལས་གཞིར་གྱུར་སྤྱོད་རྒྱུད་ལས་བདག་མདུན་གཉིས་བཤད་པ་ཡང་དེ་བཞིན་དུ་གསང་སྔགས་མི་འགྱུར་བའི་གཞི་ལ་གནས་པ་སོགས་ཡིན་ཞེས་པའི་དོན་ཏེ། གཞི་ལ་གཞོལ་ཞེས་པའི་འཕྲོ་ཉིད་ལས། གསང་སྔགས་མི་འགྱུར་གཞི་ལ་གནས། །ཡན་ལག་མ་ཉམས་གསང་སྔགས་བཟླས། །ངལ་ན་བདག་ལ་ངལ་གསོས་ཤིག །གསང་སྔགས་མི་འགྱུར་ཡི་གེ་ལྡན། །གཞི་ལས་གཞིར་གྱུར་དེ་བཞིན་དུ། །ཞེས་གསུངས་པའི་ཕྱིར། གཞན་དུ་ན། གཞི་ལས་གཞིར་གྱུར་དེ་བཞིན་ཏེ། །ཞེས་པ་དང༌། གཞི་ལ་གཞོལ་ཞེས་སོགས་བཟློག་པར་འགྱུར་ཞིང༌། དེ་བཞིན་ཞེས་པའི་ཚིག་ནུས་ཀྱང་ཉམས་པར་འགྱུར་རོ། །གཉིས་པ་ལྷ་ལ་འཁྲུལ་པ་དགག་པ་ལ། ཕྱོགས་སྔ་མ་བརྗོད་པ་དང༌། དེ་དགག་པ་གཉིས། དང་པོ་ལ་དངོས་ཀྱི་ཕྱོགས་སྔ་དང༌། ཞར་བྱུང་གི་ཕྱོགས་སྔ་གཉིས། དང་པོ་ནི། ཁ་ཅིག་ངན་སོང་སྦྱོང་རྒྱུད་ལས། །ཞེས་པ་ནས། ཡིན་པའི་ཕྱི་ཞེས་འགོད་པར་བྱེད། །ཅེས་པའི་བར་ཏེ། བླ་མའི་གསུང་སྒྲོས་མ་ཟིན་པའི་ངོར་པར་རློམ་པ་འགའ་ཞིག་གོ །གཉིས་པ་ནི། དེ་བཞིན་དཔལ་མཆོག་ཅེས་པ་ནས། འཇིག་རྟེན་རང་རྒྱུད་པ་ཞེས་སྨྲ། །ཞེས་པའི་བར་ཏེ། ཕྱོགས་སྔ་མའི་གང་ཟག་ནི། དྲིས་ལན་པད་བཞད་ན་གསལ་ཁ་མི་སྣང་ཡང༌། དངོས་བཏགས་ཀྱི་རྣམ་དབྱེ་ལ་རྨོངས་པའི་དེང་སང་གི་སྔགས་པ་ཕལ་ཆེར་རོ། །གཉིས་པ་དགག་པ་ལ་གཉིས་ཏེ། སྤྱིར་བསྟན། སོ་སོར་བཤད་ ༼༡༠༩༽ པའོ། །དང་པོ་ནི། ཕྱག་རྡོར་གྱི་དཀྱིལ་འཁོར་ལ་བཀོད་པའི་རྒྱལ་ཆེན་བཞི་དང་ཕྱོགས་སྐྱོང་བཅུ་ལ་སོགས་པ་འདི་དག་འཇིག་རྟེན་རང་རྒྱུད་པར་འདོད་པ་ནི་དགག་པར་བྱ་རིགས་ཏེ། དེ་ལྟར་འདོད་པ་དེ་སངས་རྒྱས་ལ་སྐུར་འདེབས་སུ་སོང་བའི་ཕྱིར། དགག་པའི་ཚུལ་ནི། ཕྱག་རྡོར་དང༌། དཔལ་མཆོག་དང༌། སྨན་བླ་དང༌། འཇིགས་བྱེད་ཀྱི་དཀྱིལ་འཁོར་ལ་བཀོད་པའི་འཇིག་རྟེན་པའི་མིང་ཅན་རྣམས་འཇིག་རྟེན་རང་རྒྱུད་པར་མི་འཐད་དེ།

དེ་དག་ནི་དཀྱིལ་འཁོར་གྱི་གཙོ་བོ་ཕྱག་རྡོར་སོགས་ཀྱི་རྣམ་སྤྲུལ་ལས་མ་འདས་པའི་ཕྱིར་ཏེ། གཙོ་བོ་ནས་གཟུང་སྟེ་མེ་རིའི་བར་ཐམས་ཅད་གཙོ་བོ་ཉིད་ཀྱི་རྣམ་སྤྲུལ་མ་གཏོགས་གཙོ་འཁོར་རྒྱུད་ཐ་དད་དང༌། རྟེན་གཞལ་ཡས་ཁང་དང་བརྟེན་པ་ལྷ་རྫས་ཐ་དད་པའི་དཀྱིལ་འཁོར་གྱི་རྣམ་གཞག་ནི། བཀའ་རྒྱུད་སྡེ་བཞི་དང༌། དགོངས་འགྲེལ་གྲུབ་པ་བརྙེས་པའི་སློབ་དཔོན་སོ་སོའི་གཞུང་ལས་ཀྱང་མ་བཤད་ཅིང༌། མན་ངག་ཟབ་མོ་འཛིན་པའི་བླ་མ་དམ་པའི་གསུང་ལས་ཀྱང་ཐོས་པ་མེད་པའི་ཕྱིར། གཙོ་བོ་ནས་མེ་རིའི་བར་ཐམས་ཅད་གཙོ་བོ་ཉིད་ཀྱི་རྣམ་སྤྲུལ་ཡིན་པ་འདི་ནི་ལུང་གིས་ཀྱང་འགྲུབ་པ་ཡིན་ཏེ། གསང་འདུས་ཡེ་ཤེས་ཞབས་ལུགས་དང༌། འཕགས་ལུགས་རྣམ་པ་གཉིས་སོགས་རྒྱུད་སྡེ་རྣམས་ཀྱི་དཀྱིལ་འཁོར་སྤྲུལ་བཤད་ཀྱི་སྐབས་ལས་ཀྱང་དེ་ལྟར་རྟོགས་ནུས་ཤིང༌། ཁྱད་པར་རྩ་རྒྱུད་བརྟག་གཉིས་ལས། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །ཞེས་འཁོར་དང་སྟོན་པ་ཐ་མི་དད་དུ་གསུངས་པའི་ཕྱིར། གཉིས་པ་སོ་སོར་བཤད་པ་ལ་གཉིས་ཏེ། དངོས་ཀྱི་ཕྱོགས་སྔ་དགག ༼༡༡༠༽ ཞར་བྱུང་གི་ཕྱོགས་སྔ་དགག་པའོ། །དང་པོ་ལ་གཉིས་ཏེ། གནོད་བྱེད་བརྗོད། སྒྲུབ་བྱེད་དགག་པའོ། །དང་པོ་ནི། འཇིག་རྟེན་པའི་དཀྱིལ་འཁོར་དྲུག་གི་འཁོར་རྒྱལ་ཆེན་བཞི་སོགས་འཇིག་རྟེན་རང་རྒྱུད་པ་ཡིན་ན། འདི་རྣམས་ལ་བདག་བསྐྱེད་བསྙེན་པ་རྒྱས་པ་བྱེད་ཚུལ་གཅིག་མེད་པར་ཐལ། བསྙེན་པ་རྒྱས་པའི་ཚེ་གཙོ་བོའི་ཐུགས་ཀར་འཁོར་རྣམས་བསྐྱེད་ནས་སོ་སོའི་གནས་སུ་འཁོད་པ་ཡིན་ཞིང༌། ཕྱག་རྡོར་གྱི་ཐུགས་ཀར་བསྐྱེད་པའི་འཇིག་རྟེན་རང་རྒྱུད་པ་མེད་པའི་ཕྱིར། གལ་ཏེ་བསྙེན་པ་རྒྱས་པ་འཇིག་རྟེན་པའི་དཀྱིལ་འཁོར་དྲུག་ལ་མི་འཇུག་པས་སྐྱོན་མེད་དོ་སྙམ་ན། འོ་ན་རྗེ་བཙུན་རིན་པོ་ཆེ་གྲགས་པའི་གཞན་ཕན་སྤྱི་ཆིངས་ལས། སྦྱོང་རྒྱུད་དཀྱིལ་འཁོར་བཅུ་གཉིས་ལ། རྡུལ་ཚོན་གྱི་དཀྱིལ་འཁོར་བཅུ་གཉིས།

རས་བྲིས་ཀྱི་དཀྱིལ་འཁོར་བཅུ་གཉིས། ཏིང་འཛིན་གྱི་དཀྱིལ་འཁོར་བཅུ་གཉིས་ཏེ་དཀྱིལ་འཁོར་སུམ་ཅུ་སོ་དྲུག་ཏུ་ཕྱེ་བའི་མཚན་བཞི་རྣམས་སྨྲ་རྒྱུ་མི་འབྱུང་བར་ཐལ། ཁྱེད་ལྟར་ན་འཇིག་རྟེན་པའི་དཀྱིལ་འཁོར་དྲུག་ལ་རྡུལ་ཚོན་རས་བྲིས་ཏིང་འཛིན་གྱི་དཀྱིལ་འཁོར་རྣམས་མི་འབྱུང་བའི་ཕྱིར་ཏེ། འཇིག་རྟེན་རང་རྒྱུད་པའི་འཁོར་གྱིས་བསྐོར་བའི་དཀྱིལ་འཁོར་དེར་དབང་བསྐུར་བ་དོན་མེད་པའི་ཕྱིར། ཁོ་བོ་ཅག་རྣམས་ནི་དཀྱིལ་འཁོར་བཅུ་གཉིས་པོ་དེ་རྣམས་ལ། བདག་བསྐྱེད་ཚེ་ན་འཁོར་རྣམས་གཙོ་བོའི་ཐུགས་ཀ་ནས་སྤྲུལ་པ་དང༌། མདུན་བསྐྱེད་སྒྲུབ་པའི་ཚེ་འཁོར་རྣམས་ལ་ཡང་ཡེ་ཤེས་པ་དགུག་གཞུག་དང༌། མཆོད་པའི་ཚེ་སྒེག་སོགས་ལྷ་མོ་རྣམས་ཀྱིས་མཆོད་པ་དང༌། བསྟོད་པའི་ཚེ་ཕྱག་འཚལ་གྱི་ཚིག་བརྗོད་པ་དང༌། ༼༡༡༡༽ རྒྱུན་བཤགས་ཀྱི་ཚེ་སྐྱབས་འགྲོའི་ཡུལ་དུ་གྱུར་བའི་དགེ་འདུན་དུ་བྱས་པ་དང༌། ནང་འཇུག་གི་ཚེ་ལས་བསགས་པའི་ལྷ་གཅིག་ལ་འབབ་པར་གྱུར་ཅིག་སྙམ་དུ་མེ་ཏོག་འདོར་བ་དང༌། དངོས་གཞིའི་ཚེ་འཁོར་དེ་དང་དེའི་སྔགས་བཟླས་པའི་སྒོ་ནས་བུམ་ཆུའི་དབང་བསྐུར་བ་རྒྱུད་དང་གོང་མའི་གསུང་རབ་རྣམས་ལས་འབྱུང་བའི་ཕྱིར་ན། འཇིག་རྟེན་པའི་དཀྱིལ་འཁོར་དྲུག་གི་འཁོར་རྣམས་ཀྱང་འཇིག་རྟེན་རང་རྒྱུད་པ་ཡིན་ཞེས་སྨྲ་བར་མི་ནུས་སོ། །གལ་ཏེ་ཡེ་ཤེས་དགུག་གཞུག་སོགས་དེ་དག་གཙོ་བོ་ལ་ཡོད་ལ་འཁོར་ལ་མེད་པར་སྨྲ་ན་རྒྱུད་དང་འགལ་ཏེ། རྒྱུད་ལས་དེ་འདྲའི་ཁྱད་པར་ཕྱེ་བ་མེད་པའི་ཕྱིར། སྔོན་སྟོན་པས་རྒྱུད་གསུངས་པའི་སྦྱོང་རྒྱུད་དཀྱིལ་འཁོར་བཅུ་གཉིས་པོ་ཐམས་ཅད་སྤྲུལ་པ་དང་ཡེ་ཤེས་ཀྱི་དཀྱིལ་འཁོར་ཅི་རིགས་པ་ཡིན་པས་ཀྱང༌། འཁོར་ལ་འཇིག་རྟེན་རང་རྒྱུད་པ་ཡོད་པ་ཁེགས་ཏེ། སྤྲུལ་པའི་དཀྱིལ་འཁོར་དུ་དབང་ཐོབ་པ་ཙམ་གྱིས་ཀྱང་གྲུབ་པའི་ས་གསར་དུ་ཐོབ་པར་བཤད་པ་དང༌། སྤྲུལ་པའི་དཀྱིལ་འཁོར་གྱི་ལྷ་ལ་འཇིག་རྟེན་རང་རྒྱུད་པ་ཡོད་པ་འགལ་བའི་ཕྱིར།

ཡང་འཇིག་རྟེན་པའི་དཀྱིལ་འཁོར་དྲུག་པོ་འདི་དག་གི་སྒོ་སྲུང་ལ་རྡོ་རྗེ་ལྕགས་ཀྱུ་འཛིན་པ་དང༌། ཞགས་པ་འཛིན་པ་ལ་སོགས་པའི་ཡེ་ཤེས་ཀྱི་ལྷ་རྣམས་ཡོད་པའི་རྒྱུ་མཚན་གྱིས་ཀྱང་ནང་གི་འཁོར་རྒྱལ་ཆེན་བཞི་སོགས་འཇིག་རྟེན་རང་རྒྱུད་པ་ཡིན་པ་ཁེགས་སོ། །ཡེ་ཤེས་པས་སྒོ་སྲུང་བྱས་པའི་དཀྱིལ་འཁོར་གྱི་ནང་དུ་སྡོད་པར་ནུས་པའི་འཇིག་རྟེན་རང་རྒྱུད་པ་མེད་པའི་ཕྱིར། གཉིས་པ་སྒྲུབ་བྱེད་དགག་པ་ལ་དྲུག་སྟེ། དམ་བཅས་མི་འགྲུབ། ༼༡༡༢༽ མ་ཟིན་པའི་སྒྲོས་ཀྱིས་མི་འགྲུབ། ཚུལ་སྟོན་པས་མི་འགྲུབ། མིང་གིས་མི་འགྲུབ། རྒྱུད་གསུངས་པའི་འཁོར་གྱིས་མི་འགྲུབ། རྒྱུད་སྡེ་གཞན་གྱིས་མི་འགྲུབ་པའོ། །དང་པོ་ནི། སྒྲུབ་བྱེད་ལ་ཡང་ཞེས་སོགས་རྐང་པ་བཞི། གཉིས་པ་ནི། ཁྱེད་ཀྱིས་རང་དགར་བྲིས་ནས་བླ་མའི་གསུང་སྒྲོས་ཡིན་ཟེར་བ་ནི་མི་འཐད་དེ། རྗེ་རྡོ་རྗེ་འཆང་གི་ཀུན་རིག་གི་གསུང་རྩོམ་དངོས་མ་ལས། རྒྱལ་བ་རིགས་བཞི་ནས་ཕྱིའི་འཁོར་ཡུག་པའི་བར་ཐམས་ཅད་གཙོ་བོ་ཀུན་རིག་གི་ཐུགས་ཀར་བསྐྱེད་ནས། རང་གནས་སུ་སོ་སོར་བཀོད་པ་སྤྲུལ་པའི་སྐུའམ་སྤྲུལ་པའི་དཀྱིལ་འཁོར་བསྒོམ་པའི་ཉམས་ལེན་ཡིན་པར་གསུངས་པ་དང༌། ཁྱད་པར་དུ་སངས་རྒྱས་གང་ལ་གང་འདུལ་བའི་སྒོ་ནས། གཙོ་བོ་དང་རིགས་བཞི་ནས་བཟུང་སྟེ་ལྷ་ཀླུ་དང་གཟའ་སྐར་ལ་སོགས་པ་དེ་དང་དེའི་སྐུར་སྟོན་པ་ཡིན་ནོ། །ཞེས་ཕྱིའི་འཁོར་ཡུག་གི་བར་དུ་སྦྱར་ཏེ་གསུངས་པ་འདི་དང་དངོས་སུ་འགལ་བའི་ཕྱིར། ཚུལ་དེ་ལ་གཞན་གྱི་སྐྱོན་སྤོང་དང༌། དེ་མི་འཐད་པའི་ཚུལ་སོགས་སྟོན་པར་བྱེད་པ་ལ། དེ་ལ་སྐྱོན་སྤོང་ཞེས་པ་ནས། བླ་མ་མཆོག་ལ་སྐུར་མི་བྱ། །ཞེས་པའི་བར་འདི་བྱུང༌། གསུམ་པ་ནི། འཁོར་རྒྱལ་ཆེན་བཞི་ལ་སོགས་པས་སྲོག་སྙིང་ཕུལ་བའི་ཚུལ་བསྟན་པས་འཇིག་རྟེན་པར་འགྱུར་ན། གདུལ་བྱ་དྲག་པོ་དབང་ཕྱུག་ཆེན་པོ་དང༌། །འདུལ་བྱེད་ཧེ་རུ་ཀ་གཉིས་རྒྱུད་གཅིག་མིན་པར་ཐལ།

གདུལ་བྱ་དེས་འདུལ་བྱེད་དེ་ལ་སྲོག་སྙིང་ཕུལ་བའི་ཚུལ་བསྟན་པས། ཁྱེད་ལྟར་ན་གདུལ་བྱ་དེ་འཇིག་རྟེན་པར་འགྱུར་བའི་ཕྱིར། འདོད་ན། རྗེ་བཙུན་གྱིས་ཧེ་རུ་ཀ་མངོན་འབྱུང་སོགས་ལས་གདུལ་བྱ་དང་འདུལ་བྱེད་རྒྱུད་གཅིག་ཏུ་བཤད་པ་དང་འགལ་ལོ། །དེ་ལ་སོགས་པ་སངས་རྒྱས་ཀྱི་ 

༼༡༡༣༽ རྣམ་འཕྲུལ་རྣམས་ལ་འདི་འཇིག་རྟེན་པ་དང༌། འདི་ཡེ་ཤེས་པ་ཡིན་ཞེས་པའི་རང་གི་བློ་ཚོད་སྦྱར་དུ་མི་རུང་སྟེ། སངས་རྒྱས་རྣམས་ནི་གདུལ་བྱ་འདུལ་བའི་ཕྱིར་ཚུལ་སྣ་ཚོགས་སུ་སྟོན་པས་སོ། །བཞི་པ་ནི། འཇིག་རྟེན་པའི་མིང་གིས་འཇིག་རྟེན་པར་འགྱུར་ན། མི་ལ་སེང་གེའི་མིང་བཏགས་པ་དེ་ཡང་སྣ་ཉག་རལ་པ་སྤྲུག་པའི་སེང་གེ་མཚན་ཉིད་པར་འགྱུར་ཞིང༌། མིང་དོན་ངོ་བོ་ཉིད་ཀྱིས་འབྲེལ་བར་འདོད་པ་མུ་སྟེགས་རིག་བྱེད་པའི་གྲུབ་མཐའ་རིགས་པའི་རྒྱལ་པོས་བཀག་པ་དང་འགལ་བར་འགྱུར་རོ། །དེས་ན་མིང་ལ་དངོས་མིང་དང་བཏགས་མིང་གཉིས་ནི། གསུང་རབ་དང་འཇིག་རྟེན་པའི་ཐ་སྙད་གཉིས་ཀ་ལ་ཡོད་པས་མིང་འདོགས་ཙམ་གྱིས་དེ་དང་དེར་མི་འགྱུར་ལ། འོན་ཀྱང་འཇིག་རྟེན་པའི་མིང་ཅན་རྣམས་འཇིག་རྟེན་རང་རྒྱུད་པ་ཡིན་པའི་སྒྲུབ་བྱེད་ཀྱི་གཙོ་བོ་ནི་མིང་འདོགས་འདི་ཉིད་ལ་རེ་བར་སྣང་ངོ༌། །ལྔ་པ་ནི། སྟོན་པས་རྒྱུད་གསུངས་པའི་ཚེ་འཁོར་ལ་རང་རྒྱུད་པས་ཁྱབ་ན་སྤྲུལ་པ་དང་རང་རྒྱུད་པའི་འཁོར་གཉིས་དངོས་སུ་གསུངས་པ་དང་འགལ་ཏེ། གདུལ་བྱ་འདུལ་བའི་ཕྱིར་སངས་རྒྱས་རང་ཉིད་ཀྱིས་འཁོར་གྱི་ཚུལ་གཟུང་བ་དང༌། སེམས་ཅན་དུ་གྱུར་པའི་འཁོར་མཚན་ཉིད་པ་གཉིས་ཡོད་པར་གསུངས་པ་དང་ཁྱོད་ཀྱི་འདོད་པ་འགལ་བའི་ཕྱིར། དྲུག་པ་ནི། སྟོན་པས་ངན་སོང་སྦྱོང་རྒྱུད་འདི་གསུངས་པའི་ཚེ་འཁོར་གྱི་ཚངས་པ་དང་ལྷ་ཆེན་ཀླུ་ཆེན་སོགས་སྤྲུལ་པ་ཡིན་པའི་ཕྱིར་ན། ཀུན་རིག་འཁོར་ཡུག་ཏུ་ཚང་བར་བཀོད་ཅིང༌། སླར་ཡང་ཕྱག་རྡོར་གྱི་སྐུར་བཞེངས་ནས་སྦྱོང་རྒྱུད་ཀྱི་བརྟག་པ་ཕྱི་མ་གསུངས་པའི་ཚེ་ཚངས་པ་སོགས་ཀྱིས་སྲོག་སྙིང་ཕུལ་ནས་དཀྱིལ་འཁོར་ལ་སོ་སོར་བཀོད་ལ། དེའི་ཚེ་གཙོ་བོ་ཕྱག་ ༼༡༡༤༽ རྡོར་ལ་འཁོར་རྒྱལ་ཆེན་བཞིས་བསྐོར་བ། ཕྱོགས་སྐྱོང་བཅུས་བསྐོར་བ། ལྷ་ཆེན་བརྒྱད་ཀྱིས་བསྐོར་བ། ཀླུ་ཆེན་བརྒྱད་ཀྱིས་བསྐོར་བ། གཟའ་དང་རྒྱུ་སྐར་གྱིས་བསྐོར་བ།

འཇིགས་བྱེད་དགུས་བསྐོར་བའི་དཀྱིལ་འཁོར་དང་རྣམ་པ་དྲུག་འབྱུང་བ་ལ་འཇིག་རྟེན་པའི་དཀྱིལ་འཁོར་དྲུག་ཏུ་གྲགས་པ་ཡིན་ནོ། །འདས་པའི་དཀྱིལ་འཁོར་དྲུག་ནི་ཀུན་རིག་རྩ་བའི་དཀྱིལ་འཁོར། ཤཱཀ་ཐུབ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་རྡོར་ཐུགས་ཀྱི་དཀྱིལ་འཁོར། འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་ཕྲིན་ལས་ཀྱི་དཀྱིལ་འཁོར་རྣམས་ཡིན་ཞིང༌། འཇིག་རྟེན་པའི་དྲུག་པོ་དེ་དང་བཅས་པའི་བཅུ་གཉིས་ལ་དེང་སང་ཡང་དབང་བཀའ་མ་ནུབ་པར་ཡོད་ཅིང༌། སྔོན་དུས་སྤྲུལ་པའི་དཀྱིལ་འཁོར་དང༌། ཡེ་ཤེས་ཀྱི་དཀྱིལ་འཁོར་གཉིས་སུ་ངེས་ལ། ཕྱི་དུས་སོ་སོ་སྐྱེ་བོའི་དཔོན་སློབ་ཀྱི་དབང་དུ་བྱས་ཏེ། རྡུལ་ཚོན་རས་བྲིས་ཏིང་འཛིན་གསུམ་གསུམ་དུ་དབྱེ་བས་དཀྱིལ་འཁོར་སུམ་ཅུ་སོ་དྲུག་བྱུང་བ་ཡིན་ནོ། །རྫོང་པ་ཀུན་དགའ་རྒྱལ་མཚན་པས་ཕྱོགས་སྐྱོང་སོགས་ལ་མཚོན་བྱ་དོན་དང་མཚོན་བྱེད་བརྡ་གཉིས་སུ་ཕྱེ་ནས་དང་པོ་རང་རྒྱུད་པ་དང༌། ཕྱི་མ་རྣལ་འབྱོར་པའི་བསྒོམ་བྱ་ཡིན་གསུངས་པ་ནི་མི་འཐད་དེ། གཉིས་སུ་ཕྱེ་བ་དེ་འདྲའི་བཤད་ཚོད་མེད་པའི་ཕྱིར་དང༌། ཡོད་དུ་ཆུག་ཀྱང་རང་རྒྱུད་པ་དང་ཚུལ་བཟུང་བ་གཉིས་སུ་མ་ཕྱེས་ན་བསྟན་བཅོས་འདིར་བཤད་པའི་ལུང་རིགས་ཀྱིས་གནོད་ཅིང༌། བབ་ཅོལ་གྱི་ཉེས་པར་ཡང་འགྱུར་བའི་ཕྱིར། དྲུག་པ་རྒྱུད་སྡེ་གཞན་གྱིས་མི་འགྲུབ་པ་ནི། དཔལ་མཆོག་ཅེས་རྐང་པ་བཞི། གཉིས་པ་ཞར་བྱུང་གི་ཕྱོགས་སྔ་དགག་པ་ལ་ ༼༡༡༥༽ གསུམ་སྟེ། སྨན་བླའི་དཀྱིལ་འཁོར་ལྷ་འཇིག་རྟེན་པར་མི་འཐད། འཇིགས་བྱེད་ཀྱི་དཀྱིལ་འཁོར་གྱི་ལྷ་འཇིག་རྟེན་པར་མི་འཐད། སྲུང་མ་ཁྱད་པར་ཅན་འཇིག་རྟེན་པར་མི་འཐད་པའོ། །དང་པོ་ནི། སྨན་བླའི་གནོད་སྦྱིན་ལ་སོགས་པ། །ཞེས་པ་ནས། སྦྱར་བ་སྨན་བླའི་ཆོ་ག་ཡིན། །ཞེས་པའི་བར། གཉིས་པ་ནི། དོན་ཡོད་རྡོ་རྗེས་ཞེས་པ་ནས། དེ་དག་འབྱུང་པོར་སུས་སྨྲ་ནུས། །ཞེས་པའི་བར།

གསུམ་པ་ནི། འདོད་ཁམས་དབང་ཕྱུག་ཅེས་པ་ནས། རྣམ་འཕྲུལ་མཐའ་ཡས་ཤེས་པར་བྱ། །ཞེས་པའི་བར་རོ། །གསུམ་པ་ཐུན་མོང་དུ་ལམ་ལ་འཁྲུལ་པ་དགག་པ་ལ། ཕྱོགས་སྔ་བརྗོད་པ་དང༌། དེ་དགག་པ་གཉིས། དང་པོ་ནི། ལ་ལ་རྒྱུད་སྡེ་འོག་མ་ལ། །ཞེས་སོགས་ཏེ། དགའ་གདོང་པ་ཆོས་རྒྱལ་དཔལ་བཟང་གི་བཞེད་པའོ། །གཉིས་པ་ལ་གསུམ་སྟེ། མགོ་མཚུངས་ཀྱི་རིགས་པས་དགག དངོས་སྟོབས་ཀྱི་རིགས་པས་དགག སྒྲུབ་བྱེད་མ་གྲུབ་པར་བསྟན་པའོ། །དང་པོ་ནི། འོ་ན་རྒྱུད་སྡེ་ཞེས་པ་ནས། ཞེས་སོགས་མཚུངས་པར་གསུངས་ཕྱིར་རོ། །ཞེས་པའི་བར། གཉིས་པ་ནི། དབང་བསྐུར་བཞི་ལ་མ་ལྟོས་པའི། །ཞེས་སོགས་རྐང་པ་བཞི། གསུམ་པ་ནི། བློ་ཡིས་རིམ་གྱིས་ལྷ་བསྐྱེད་པའི་མཚན་བཅས་ཙམ་བསྐྱེད་རིམ་མ་ཡིན་ཏེ། བསྐྱེད་རིམ་ནི་སྦྱང་གཞི་སྦྱོང་བྱེད་སྦྱར་བའི་ཉམས་ལེན་ཞིག་ལ་གསུངས་པའི་ཕྱིར། མཚན་མེད་ཀྱི་རྣལ་འབྱོར་སྟོང་པ་ལ་སོགས་པ་ཙམ་ཡང་རྫོགས་རིམ་མ་ཡིན་ཏེ། རྫོགས་རིམ་ནི་ལུས་ངག་ཡིད་གསུམ་བདེ་ཆེན་གྱི་ཡེ་ཤེས་སུ་རྫོགས་པར་བསྒོམ་པའི་ཉམས་ ༼༡༡༦༽ ལེན་ལ་གསུངས་པའི་ཕྱིར། གཉིས་པ་རྣལ་འབྱོར་ཆེན་པོའི་ཉམས་ལེན་ལ་འཁྲུལ་པ་དགག་པ་ལ་གཉིས་ཏེ། སྣང་བ་ལྷ་རུ་མི་བསྒོམ་པ་དགག བསྒོམ་པའི་གཞི་ལ་འཁྲུལ་པ་དགག་པའོ། དང་པོ་ལ་གཉིས་ཏེ། ཕྱོགས་སྔ་མ་བརྗོད། དེ་དགག་པའོ། དང་པོ་ནི། ཁ་ཅིག་བསྐྱེད་རྫོགས་ཞེས་པ་ནས། ཞེས་པས་གྲུབ་མཐའ་འཛུགས་པ་མཐོང༌། །ཞེས་པའི་བར་ཏེ། ཆོས་རྗེ་གཙོང་ཁ་པའི་བཞེད་པའོ། །གཉིས་པ་ལ་གཉིས་ཏེ། དགག་པར་དམ་བཅའ་བ། འགོག་བྱེད་ལུང་རིགས་བཤད་པའོ། །དང་པོ་ནི། འདི་ནི་རྣལ་འབྱོར་ཞེས་སོགས་རྐང་པ་བཞི། གཉིས་པ་ལ་གསུམ་སྟེ། ལུང་དང་འགལ་བ། རིགས་པ་དང་འགལ་བ། ཁས་བླངས་དང་འགལ་བ་གཞན་དུ་བསྟན་ཟིན་པའོ། དང་པོ་ནི། སྣང་བ་ལྷར་མི་བསྒོམ་ཞིང་སྒོམ་པ་ལྷར་མི་འཆར་བར་འདོད་པའི་ཁྱོད་ཀྱི་གྲུབ་མཐའ་འདི་ནི་མི་འཐད་དེ། གསང་འདུས་རྩ་རྒྱུད་ལས། མདོར་ན་ཕུང་པོ་ལྔ་རྣམས་ནི། །ཞེས་པ་ནས།

མེ་དང་རླུང་དུ་རབ་ཏུ་གྲགས། །གཟུགས་སྒྲ་ལ་སོགས་སྔགས་པ་ཡིས། །ལྷ་ཉིད་དུ་ནི་རྟག་ཏུ་བསྒོམ། །ཞེས་གསུངས་ཤིང༌། དེའི་དོན་བསྡུས་ལས། སྦྱང་གཞི་ཐ་མལ་གྱི་དངོས་པོ་ཕུང་ཁམས་སྐྱེ་མཆེད་བརྒྱར་ཕྱེ་ནས། དེ་དག་སྦྱོང་བྱེད་གཉེན་པོ་རིགས་ལྔ། སྤྱན་མ་ལ་སོགས་པའི་ཡུམ་བཞི། ས་སྙིང་ལ་སོགས་པའི་བྱང་ཆུབ་སེམས་དཔའ་ལྔ། གཟུགས་རྡོ་རྗེ་མ་ལ་སོགས་པའི་རྡོ་རྗེ་མ་ལྔ་སྟེ་བཅུ་དགུ་པོ་དེ་ལ། རིགས་ལྔ་ལྔར་ཕྱེ་བས་དགུ་བཅུ་གོ་ལྔ། དེའི་སྟེང་དུ་ཡེ་ཤེས་ལྔ་བསྣན་པའི་དམ་པ་རིགས་བརྒྱར་བསྒོམ་ཚུལ་གསུངས་པ་འདི་དང་འགལ་བའི་ཕྱིར། དེ་བཞིན་དུ་ཀྱེ་རྡོར་རྩ་རྒྱུད་དང་ཡང་འགལ་ ༼༡༡༧༽ ཏེ། བརྟག་པ་དང་པོ་ལས། གཟུགས་ཕུང་རྡོ་རྗེ་མ་ཡིན་ཏེ། །ཚོར་བ་ལ་ནི་དཀར་མོར་བརྗོད། །འདུ་ཤེས་ཆུ་ཡི་རྣལ་འབྱོར་མ། །འདུ་བྱེད་རྡོ་རྗེ་མཁའ་འགྲོ་མ། །རྣམ་ཤེས་ཕུང་པོའི་ཚུལ་གྱིས་ནི། །བདག་མེད་རྣལ་འབྱོར་མ་གནས་སོ། །ཞེ་སྡང་ཞེས་བཤད་རྣལ་འབྱོར་མ། །ཞེས་སོགས། ཕུང་པོ་ལྔ་དང་ཉོན་མོངས་ལྔ་ལ་སོགས་པ་རྣམས་བདག་མེད་ལྷ་མོ་བཅོ་ལྔའི་ལྷ་རུ་བསྒོམ་པར་གསུངས་པ་འདི་ཡང༌། ཁྱོད་ཀྱི་གྲུབ་མཐའ་འགོག་བྱེད་ཀྱི་གཉེན་པོ་ཡིན་པའི་ཕྱིར། དེ་བཞིན་དུ་བདེ་མཆོག་བཤད་རྒྱུད་དང་ཡང་འགལ་ཏེ། རྣལ་འབྱོར་མ་ཀུན་སྤྱོད་ཀྱི་རྒྱུད་ལས། དེ་ལ་རེ་ཞིག་རྣལ་འབྱོར་གྱི་དབང་ཕྱུག་གི་ཕུང་པོ་ལྔའི་ང་རྒྱལ་བསྐྱེད་པར་བྱས་ཏེ། གཟུགས་ཀྱི་ཕུང་པོ་རྣམ་པར་སྣང་མཛད་དོ། །ཞེས་པ་ནས། ནམ་མཁའི་ཁམས་ལ་ནི་པདྨའི་དྲ་བ་ཅན་མ་སྟེ་ཞེས་པའི་བར་གྱིས་ཕུང་ཁམས་སྐྱེ་མཆེད་ཀྱི་ཆོས་བཅུ་བདུན་རྣམ་སྣང་ལ་སོགས་པའི་ལྷ་བཅུ་བདུན་གྱི་ངོ་བོར་བསྒོམ་པར་གསུངས་པ་དང༌། རྒྱུད་དེ་ཉིད་ཀྱི་ལེའུ་བཞི་པ་ལས། སོ་དང་སེན་མོ་དག་ནི་ཐོད་པ་ཕྱེད་པའོ། །སྐྲ་དང་སྤུ་ལ་ནི་རྐང་རུས་ཆེན་པོའོ། །ཞེས་པ་ནས། རྣམ་ཤེས་ལ་ནི་རྡོ་རྗེ་སེམས་དཔའོ། །ཞེས་པའི་བར་གྱིས་ལུས་ཀྱི་ཁམས་ཉི་ཤུ་རྩ་བཞི་དཔའ་བོ་ཉི་ཤུ་རྩ་བཞིར་བསྒོམ་པར་གསུངས་པ་དང་ཁྱོད་ཀྱི་གྲུབ་མཐའ་འགལ་བའི་ཕྱིར།

དེ་བཞིན་དུ་བཅུད་བསྡུས་ལས། གང་ཞིག་སྐྱེ་བོ་ཀུན་རྫོབ་བདེན་པ་སྟེ། །འཆིང་བའི་མིང་ཡང་དོན་དམ་བདེན་པ་ཡིན། །རིམ་གཉིས་འདི་དག་བླ་མའི་བཀའ་དྲིན་གྱིས། །རྙིད་པ་གང་དེ་མ་འོངས་སངས་རྒྱས་ཡིན། །ཞེས་བྱ་བ་ལ་སོགས་པ་འཕགས་ཡུལ་གྲུབ་ཐོབ་ཀྱི་གཞུང་རྣམས་དང༌། ༼༡༡༨༽ བོད་ཡུལ་སྔོན་གྱི་སྔགས་འཆང་རྭ་པ་དང་རྔོག་པ་ལ་སོགས་པ་དང༌། ཁྱད་པར་ཐུབ་པའི་རྒྱལ་ཚབ་ཆེན་པོ་དཔལ་ལྡན་ས་སྐྱ་པའི་མན་ངག་ཐམས་ཅད་ཁྱོད་ཀྱི་གྲུབ་མཐའ་ངན་པ་དེ་འགོག་བྱེད་ཀྱི་གཉེན་པོ་ཡིན་པ་དེས་ན། ཕྱི་རོལ་གྱི་སྣང་བ་ལྷར་བསྒོམ་དུ་མི་རུང་ཟེར་བའི་ལོག་རྟོག་དོར་བར་བྱ་རིགས་སོ། །གཉིས་པ་ནི། སྣང་བ་ལྷའི་ངོ་བོ་རང་བཞིན་གྱིས་རྣམ་དག་ཡིན་ནམ་མ་ཡིན། ཡིན་ན་དེ་ལྷར་བསྒོམ་ཀྱང་ལྷར་མི་འགྱུར་བ་དང༌། སྣང་བ་དེ་ལྷར་འཆར་བ་ལོག་ཤེས་ཡིན་པ་འགལ་བ་མ་ཡིན་ན། རྩ་རྒྱུད་བརྟག་གཉིས་ལས། དོན་དམ་པར་ནི་ཕྱི་ནང་གི་དངོས་པོ་ཐམས་ཅད་དེ་བཞིན་ཉིད་སྤྲོས་པ་དང་བྲལ་བ་དེ་དེ་བཞིན་ཉིད་ཀྱི་དག་པ་དང༌། ཕྱི་ནས་ཀུན་རྫོབ་ཀྱི་སྤྲོས་པ་སྣ་ཚོགས་འཆར་བ་རེ་རེ་ནས་ལྷར་བསྒོམ་པ་ལྷ་སོ་སོའི་དག་པར་གསུངས་ཤིང༌། ལྷའི་དག་པ་དེའི་སྒྲུབ་བྱེད་དུ་ཕུང་པོ་ལྔ་ལ་སོགས་པ་རྣམས་རང་བཞིན་གྱིས་དྲི་མས་རྣམ་པར་དག་ལ། འོན་ཀྱང་ཉོན་མོངས་པ་དང་ཤེས་བྱའི་སྒྲིབ་པ་གློ་བུར་བས་བསྒྲིབས་པས་སྒྲིབ་པ་དེ་སྦྱང་བར་བྱ་བ་ཡིན་ནོ། །ཞེས་གསུངས་པ་དང་འགལ་བར་འགྱུར་རོ། །གལ་ཏེ་ཁོ་ན་རེ་ཕུང་པོ་ལྔ་དང་ཞེས་སོགས་གསུངས་པ་དེ་དེ་བཞིན་ཉིད་ཀྱིས་དག་པའི་སྒྲུབ་བྱེད་ཡིན་གྱི། ལྷ་སོ་སོའི་དག་པའི་སྒྲུབ་བྱེད་མ་ཡིན་ནོ་སྙམ་ན། རྒྱུད་ལས་ལྷ་སོ་སོའི་རྣམ་པའི་གཟུགས་ཀྱི་བཞིན་ལག་ཁ་དོག་གནས་པ་ཕུང་པོ་ལྔ་ལ་སོགས་པ་ནི། སྐྱེས་ཤིང་གྲུབ་པ་ཙམ་གྱིས་ལྷའི་ངོ་བོར་རྣམ་པར་གནས་ལ། འོན་ཀྱང་བག་ཆགས་ཕལ་པ་སྟེ། ཐ་མལ་གྱི་རྣམ་རྟོག་གི་བསྒྲིབས་པས་རྣམ་རྟོག་དེ་སྦྱང་དགོས་སོ་ཞེས་གསུངས་པ་དང་འགལ་བར་འགྱུར་ཏེ།

ལྷ་ཡི་ ༼༡༡༩༽ རྣམ་པའི་གཟུགས་ཀྱིས་ནི། །ཞེས་སོགས་འདི་རྒྱུད་ཚིག་སྔ་མ་དེ་དང་གོ་དོན་གཅིག་ཏུ་འཆད་པ་མཁས་པ་དག་གི་ལུགས་ཡིན་ཞིང༌། དེ་དང་ཁྱེད་ཀྱི་འདོད་པ་འགལ་བའི་ཕྱིར། འདིར་འོན་ཀྱང་བག་ཆགས་ཕལ་པས་སོ། །ཞེས་པ་དག་པ་ཡིན་ཏེ། རྡོ་རྗེ་གུར་ལས་ཀྱང༌། ཕལ་པའི་གནས་སྐབས་གཞོམ་པའི་ཕྱིར། །བསྒོམ་པ་ཡང་དག་རབ་ཏུ་གྲགས། །ཞེས་གསུངས་པ་དང་དོན་གནད་གཅིག་པའི་ཕྱིར། གསུམ་པ་གཞན་དུ་བསྟན་ཟིན་པ་ནི། ཕྱོགས་སྔ་སྨྲ་བ་པོ་འདིས་ཀྱང་སྦྱང་གཞི་ལམ་བསྒོམ་པའི་སྒྲུབ་པ་པོ་ལ་མ་འོངས་པ་ན་འབྱུང་འགྱུར་གྱི་འཛམ་བུ་གླིང་པའི་མི་མངལ་སྐྱེས་ཀྱི་སྐྱེ་འཆི་བར་དོ་ཁོ་ན་ཡིན་ཏེ། འདས་པ་ནི་འདས་ཟིན་པ་དང༌། ད་ལྟར་བ་ནི་སྦྱང་མི་དགོས་པར་རང་གི་ངང་གིས་འཇིག་པའི་ཕྱིར། སྦྱོང་བྱེད་ནི་ལམ་སྒོམ་པའི་གནས་སྐབས་ཀྱི་བསྐྱེད་རིམ་ཁོ་ན་ཡང༌། སྦྱོང་ཚུལ་སྐྱེ་འཆི་བར་དོ་གསུམ་གྱི་དོད་དུ་འབྲས་བུ་སྐུ་གསུམ་འབྱུང་བར་སྒྲོ་བཏགས་པ་ཡང་ཀྱེ་རྡོར་མན་ངག་ལུགས་ཀྱི་རྣམ་བཤད་དང༌། གསང་འདུས་རྩོད་སྤང་དུ་བཀག་ཟིན་པས་དེ་དག་ཏུ་བལྟ་བར་བྱའོ། །དེ་དག་ལས་ཇི་ལྟར་བཀག་ཅེ་ན། སྙིང་པོའི་གནད་མདོར་བསྡུས་པ་ཅུང་ཟད་བརྗོད་པར་བྱ་སྟེ། འོ་ན་སང་ཕོད་སྐྱེ་འགྱུར་གྱི་བུད་ཤིང་ད་ལོའི་མེས་བསྲེག་པར་ཐལ། མ་འོངས་པ་ན་འབྱུང་འགྱུར་གྱི་སྐྱེ་འཆི་བར་དོ་གསུམ་ད་ལྟ་བསྐྱེད་རིམ་བསྒོམ་པའི་སྦྱང་གཞི་ཡིན་པའི་ཕྱིར། མ་ཁྱབ་ན་ཁས་བླངས་འགལ་ཏེ། འདས་པ་སྦྱང་གཞི་ཡིན་ན། ན་ནིང་ཞིག་ཟིན་པའི་བུད་ཤིང་ད་ལོའི་མེས་བསྲེག་པར་ཐལ་ལོ་ཞེས་པའི་རིགས་པ་འཕངས་པ་དང་འགལ་བའི་ཕྱིར། གཞན་ཡང་མཚམས་ ༼༡༢༠༽ མེད་ལྔ་བྱས་པའི་དབང་གིས་དམྱལ་བར་སྐྱེ་འགྱུར་གྱི་རྣལ་འབྱོར་པས་ལམ་སྒོམ་པའི་བྱེད་པས་སྦྱང་གཞི་དམྱལ་བའི་ཆོས་གསུམ་ཁེགས་པ་ཞིག་མེད་པར་ཐལ། དམྱལ་བའི་ཆོས་གསུམ་པོ་དེ་སྦྱང་གཞི་མ་ཡིན་པར་ཁས་བླངས་པའི་ཕྱིར། འདོད་ན། རྩ་རྒྱུད་ལས།

མཚམས་མེད་ལྔ་ནི་བྱེད་པ་དང༌། །རྨོངས་དང་མ་རུངས་ལས་བྱེད་དང༌། །གཟུགས་ཅན་ཡན་ལག་མ་ཚང་བ། །བསམ་པས་དེ་རྣམས་འགྲུབ་པར་འགྱུར། །ཞེས་གསུངས་པ་དང་འགལ་ལོ། །གཞན་ཡང་ཟུང་འཇུག་རྡོ་རྗེ་འཆང་གིས་ཐོབ་ཁ་མའི་རྣལ་འབྱོར་པའི་རྒྱུད་ལ་སྦྱང་གཞི་སྦྱོང་བའི་ལམ་མེད་པར་ཐལ། དེ་ལྟ་བུའི་རྣལ་འབྱོར་པ་དེས་མ་འོངས་པ་ན་འབྱུང་འགྱུར་གྱི་འཛམ་བུ་གླིང་པའི་མི་མངལ་སྐྱེས་ཀྱི་སྐྱེ་འཆི་བར་དོ་སྦྱོང་མི་དགོས་པའི་ཕྱིར། རིགས་པ་འདི་དག་ནི་ལན་གྱིས་ཟློག་པར་མི་ནུས་སོ། །མ་འཁྲུལ་པའི་གནད་ནི། གཟུང་འཛིན་གྱི་རྣམ་རྟོག་སྐྱེ་པའི་གཞིར་གྱུར་པའི་གཟུགས་ལ་སོགས་པ་མ་དག་པའི་ཡུལ་ཐམས་ཅད་སྦྱང་གཞི་ཡིན་ཏེ། རྩ་རྒྱུད་བརྟག་གཉིས་ལས། ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པའོ། །དེ་ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། །ཞེས་གསུངས་པས་སོ། །གཉིས་པ་བསྒོམ་པའི་གཞི་ལ་འཁྲུལ་པ་དགག་པ་ལ་གཉིས་ཏེ། ཕྱོགས་སྔ་བརྗོད། དེ་དགག་པའོ། །དང་པོ་ནི། ཁ་ཅིག་སྣང་བའི་དངོས་ཀུན་ལ། །ཞེས་པ་ནས། འོག་ཏུ་ལྷ་ནི་བསྒོམ་ཕྱིར་ལོ། །ཞེས་པའི་བར་ཏེ། ཇོ་ནང་ཀུན་མཁྱེན་ཆེན་པོའི་བཞེད་པའོ། །གཉིས་པ་ལ་གཉིས་ཏེ། མདོར་བསྟན། རྒྱས་པར་བཤད་པའོ། ། ༼༡༢༡༽ དང་པོ་ནི། འདི་ལ་ཞེས་སོགས་རྐང་པ་ཕྱེད་གཉིས། གཉིས་པ་ལ་གསུམ་ཏེ། ལུང་དང་འགལ་བ། རིགས་པ་དང་འགལ་བ། ཁས་བླངས་དང་འགལ་བའོ། །དང་པོ་ནི། གཟུགས་སོགས་ཀྱི་སྟེང་གི་ཆོས་དབྱིངས་བདེན་གྲུབ་ཏུ་བྱས་ནས་དེ་ལྷར་བསྒོམ་པར་འདོད་པའི་ཁྱོད་ཀྱི་གྲུབ་མཐའ་འདི་ནི་ལུང་དང་འགལ་ཏེ། ཀྱེ་རྡོར་རྩ་རྒྱུད་ལས། ངེས་པར་དངོས་པོ་ཐམས་ཅད་ཀྱི། །ཞེས་སོགས་གསུངས་པ་དང་འགལ་བའི་ཕྱིར། ལྷར་བསྒོམ་པའི་གཞི་ཆོས་དབྱིངས་ཡིན་པ་ལ་རེ་རེ་ཞེས་པའི་ཚིག་དེས་ཀྱང་གནོད་དེ། རེ་རེ་ཞེས་པ་ནི་སོ་སོའི་ཚིག་ཡིན་ལ། ཆོས་དབྱིངས་ལ་སོ་སོར་མེད་པའི་ཕྱིར་ཏེ།

སྤྲོས་བྲལ་ཡིན་པའི་ཕྱིར་རོ། །དེ་བཞིན་དུ་བརྟག་པ་ཕྱི་མར། ཀུན་རྫོབ་ཀྱི་གཟུགས་སུ་གནས་ནས་སྦྱང་གཞི་ཀུན་རྫོབ་དེ་རྣམས་སྦྱོང་བྱེད་བདེ་གཤེགས་ལྷའི་རིགས་སུ་འགྱུར་བ་ཡིན་ཏེ། དཔེ་བུད་མེད་ཀྱི་མཚན་ཉིད་འདི་ནི་ཇི་ལྟར་སྐྱེས་པ་དེ་བཞིན་ནོ། །དེས་ན་ཀུན་རྫོབ་ཐ་སྙད་ཀྱི་ཚུལ་ལས་སྦྱོང་བྱེད་དེའི་རིགས་སུའང་སྦྱང་གཞི་དེ་འགྱུར་རོ་ཞེས་གསུངས་པ་དང༌། བཤད་རྒྱུད་གུར་ལས་ཀྱང༌། དོན་དམ་ཆོས་ཉིད་ཀྱི་ངོས་ནས་འགལ་བ་སྦྱང་གཞི་དང་སྦྱོང་བྱེད་མ་ཡིན་ཡང་ཀུན་རྫོབ་ཏུ་ཕུང་ཁམས་སྐྱེ་མཆེད་ཀྱི་སྣང་བ་འཆར་བ་དེའི་ཚེ། སྦྱོང་བྱེད་རྒྱལ་བའི་དངོས་པོ་སྦྱངས་པ་ཡོད་དེ། ཀུན་རྫོབ་ཀྱི་རྣམ་གཞག་ལ་གནས་ནས་སྦྱོང་བྱེད་འཁོར་ལོའི་གཟུགས་ཀྱིས་སྦྱང་གཞི་ཕུང་ཁམས་སྐྱེ་མཆེད་ཀྱི་ཆོས་ཙམ་ལྷར་རྣམ་པར་བརྟག་ཅེས་གསུངས་པ་དང༌། དེ་བཞིན་དུ་གསང་འདུས་དང་བདེ་མཆོག་ལ་སོགས་པའི་རྒྱུད་སྡེ་ཐམས་ཅད་ལས། མདོར་ན་ཕུང་པོ་ལྔ་རྣམས་ནི། །ཞེས་ ༼༡༢༢༽ སོགས་སྔར་དྲངས་པ་བཞིན་དུ་ཀུན་རྫོབ་སྤྲོས་པའི་དབྱེ་བ་ཀུན་ལྷར་བསྒོམ་པར་གསུངས་པ་དང༌། ཁྱོད་ཀྱི་གྲུབ་མཐའ་འགལ་ཏེ། དེ་དག་ལས་ནི་ཀུན་རྫོབ་ལྷར་བསྒོམ་པར་གསུངས་ལ། ཁྱོད་ཀྱི་ཀུན་རྫོབ་ལྷར་བསྒོམ་པར་མི་འདོད་པའི་ཕྱིར། དོན་ལ་འགལ་བ་ཡོད་མིན་ཡང༌། །ཞེས་སོགས་ནི། གཞུང་འདི་དང་ཚིག་གི་སྡེབ་སྦྱོར་སྙོམས་པའི་ཆེད་དུ་ཡིན་ཏེ། གུར་གྱི་ལུང་ཚིག་དངོས་མ་མིན། དོན་ལ་འགལ་བ་ཡོད་པ་མ་ཡིན་ཡང༌། །དེ་ཚེ་རྒྱལ་བའི་དངོས་པོ་སྦྱངས་པ་ཡོད། །ཀུན་རྫོབ་གཟུགས་སུ་རྣམ་པར་གནས་ནས་ནི། །འཁོར་ལོའི་གཟུགས་ཀྱི་ཆོས་ཙམ་རྣམ་པར་བརྟག །ཅེས་པ་འདི་ཡིན་ནོ། གཉིས་པ་ནི། གཞན་དབང་གིས་བསྡུས་པའི་ཆོས་ཅན་ཕུང་པོ་ལྔ་སོགས་ལ་ཐ་མལ་གྱི་རྣམ་རྟོག་ཡོད་པས་ལྷར་བསྒོམ་དགོས་ཏེ། གཞན་དུ་ན་སྲིད་པའི་འཆིང་བ་ལས་གྲོལ་བའི་ཐབས་མེད་པའི་ཕྱིར་ཏེ། སངས་རྒྱས་ཡེ་ཤེས་ཞབས་ཀྱིས། ཐ་མལ་རྣམ་རྟོག་རྒྱུན་ནི་མ་གཏོགས་པ། །སྲིད་པའི་འཆིང་བ་གཞན་ནི་ཡོད་མ་ཡིན། །དེ་དང་རྣམ་པ་འགལ་བར་འགྱུར་བའི་སེམས། །གང་ཡིན་དེས་ནི་ཀུན་རྟོག་སྣང་མི་འགྱུར། །ཞེས་གསུངས་པའི་ཕྱིར།

ཆོས་དབྱིངས་སྤྲོས་བྲལ་ལྷར་བསྒོམ་ན་སྤྲོས་པ་གཞན་འགོག་པའི་ཐབས་མེད་པར་འགྱུར་ཏེ། སྤྲོས་མེད་ལ་སྤྲོས་པར་བྱས་པའི་ཕྱིར། དེ་སྐད་དུ་བརྟག་གཉིས་ལས། བསྐྱེད་རིམ་ཀྱི་རྣལ་འབྱོར་བརྟུལ་ཞུགས་ཀྱི་སྒོ་ནས་སྤྲོས་པ་བསྒོམ་པར་གསུངས་ཤིང༌། ཡང་དེ་ཉིད་ལས། དོན་དམ་པར་སྒོམ་པ་པོ་དང༌། སྒོམ་པ་དང༌། བསྒོམ་བྱའི་ལྷ་དང་སྔགས་ཀྱང་ཡོད་པ་མ་ཡིན་ནོ། །ཞེས་གསུངས་པ་སྤྲོས་པ་ལ་སྤྲོས་མེད་ཀྱི་རྒྱས་འདེབས་པའི་ 

༼༡༢༣༽ ལུང་ཡིན་གྱིས། སྤྲོས་མེད་སྤྲོས་པར་བྱེད་པའི་ལུང་མ་ཡིན་ནོ། །སྒྲ་རྟོག་གི་ཡུལ་དུ་གྱུར་པའི་རྣམ་གྲངས་པའི་ཆོས་དབྱིངས་ནི་ཀུན་རྫོབ་བདེན་པ་ཡིན་པས། ཐ་མལ་གྱི་རྣམ་རྟོག་ཟློག་པའི་ཆེད་དུ་ལྷར་བསྒོམ་དགོས་པ་ཡིན་ཏེ། རིགས་དྲུག་པ་རྡོ་རྗེ་སེམས་དཔའ་འམ་ལྷ་མོ་ཆོས་དབྱིངས་མར་བསྒོམ་པར་རྒྱུད་དང་སྒྲུབ་ཐབས་ཀྱི་གཞུང་རྣམས་ལས་གསུངས་པའི་ཕྱིར། ཀུན་རྫོབ་འདི་ཡང་ཀུན་རྫོབ་ལྷར་བསྒོམ་ཞིང༌། དོན་དམ་སྤྲོས་བྲལ་ལྷར་མི་བསྒོམ་པའི་རིགས་པ་ཡིན་ཏེ། དོན་དམ་སྤྲོས་བྲལ་མཚན་ཉིད་པ་ལ་ཐ་མལ་དུ་འཛིན་པ་མེད་པའི་ཕྱིར། ཕུང་པོ་སངས་རྒྱས་ལྔའི་བདག་ཉིད་ཡིན་པ་ལ་སྨད་ན་རྩ་ལྟུང་བརྒྱད་པ་འབྱུང་བའི་གཞི་དེ་ཕུང་པོ་ལྔའི་ཆོས་ཉིད་ཡིན་ནམ། ཆོས་ཅན་ཕུང་པོ་ལྔ་པོ་ཡིན། །དང་པོ་ལྟར་ན། རིགས་པས་གནོད་དེ། ཆོས་ཉིད་སྤྲོས་བྲལ་ལ་སྨད་པ་མེད་པའི་ཕྱིར། གཉིས་པ་ལྟར་ན་ཁས་བླངས་འགལ་ཏེ། ཆོས་ཅན་ཕུང་པོ་ལྔ་སོགས་ལྷར་མི་བསྒོམ་པར་ཁས་བླངས་པའི་ཕྱིར། གསུམ་པ་ཁས་བླངས་དང་འགལ་བ་ནི། བསྐྱེད་རིམ་བསྒོམ་པའི་གཞི་དོན་དམ་ཆོས་སྐུའམ་ཆོས་ཉིད་ཡོངས་གྲུབ་ལ་འཇོག་པ་མི་འཐད་དེ། བསྐྱེད་རིམ་ལ་བརྟེན་ནས་ཐུན་མོང་འགྲུབ་ཀྱི། མཆོག་མི་འགྲུབ་པར་ཁས་བླངས་པ་དང་འགལ་བའི་ཕྱིར། གལ་ཏེ་བསྐྱེད་རིམ་བསྒོམ་པ་ལས་འབྲས་བུ་གཟུགས་སྐུ་འབྱུང་བ་ཡིན་ནོ་ཞེ་ན། བསྐྱེད་རིམ་གྱི་བསྒོམ་གཞི་ཆོས་ཉིད་དེ་གཟུགས་སྐུར་འགྱུར་བར་ཐལ་ཞིང༌། དེ་ཡང་འདོད་ན། གཟུགས་སྐུ་ཀུན་རྫོབ་དང་ཆོས་སྐུ་དོན་དམ་ཡིན་པར་ཁས་བླངས་པའི་ཁྱེད་རང་གི་གྲུབ་མཐའ་དང་འགལ་ལོ། །འོན་ཏེ་བསྐྱེད་རིམ་གཟུགས་སྐུའི་རྒྱུ་མ་ཡིན་ན། རྫོགས་ ༼༡༢༤༽ རིམ་ཡང་ཆོས་སྐུའི་རྒྱུ་མ་ཡིན་པར་འགྱུར་ཏེ། བསྐྱེད་རྫོགས་གཉིས་རིམ་བཞིན། ཆོས་སྐུ་དང་གཟུགས་སྐུའི་རྒྱུ་རུ་རྒྱུད་ལས་གསུངས་པས་དེ་གཉིས་མཚུངས་པའི་ཕྱིར་རོ། །དེས་ན་སྦྱང་གཞི་སྦྱོང་བྱེད་འཆོལ་བའི་ལུགས་ངན་འདི་དོར་ལ།

དོན་དམ་སྤྲོས་བྲལ་མངོན་སུམ་དུ་མ་རྟོགས་ཀྱི་བར་དུ་ཀུན་རྫོབ་འཁོར་བའི་སྣང་བ་འབྱུང་བ་ཀུན་ངོ་བོ་ཉིད་སྟོང་པ་ཉིད་ཡིན་པས་འཆིང་གྲོལ་གྱི་གཞིར་རུང་བ་དང༌། ལྷའི་ངོ་བོར་རང་བཞིན་རྣམ་པར་དག་པའི་གནད་ཀྱིས་ལྷར་བསྒོམས་པས་ལྷར་འགྱུར་བར་གསུངས་པའི་གནད་འདི་ཆོས་ཅན། གསེར་རྒྱན་ལྟར་མཁས་པའི་བློ་གྲོས་ཀྱི་ལུས་ལ་རྒྱན་དུ་འདོགས་པར་རིགས་ཏེ། ཁྱོད་རྒྱུད་དང་གྲུབ་པའི་གཞུང་བཟང་གི་དགོངས་པ་རྨ་མེད་པའི་གནད་ཟབ་མོ་ཡིན་པའི་ཕྱིར། སྦྱང་གཞི་སོགས་འདི་དག་གཞི་གཅིག་གི་སྟེང་དུ་མཚོན་ན། གཟུགས་ཕུང་ནི་སྦྱང་གཞི། དེ་ལྷར་མ་ཤེས་པར་ཐ་མལ་དུ་འཛིན་པའི་རྟོག་པ་ནི་སྦྱང་བྱ། རྣལ་འབྱོར་པའི་བློས་སློང་གི་རྣམ་སྣང་ལྟ་བུ་ནི་སྦྱོང་བྱེད། གཟུགས་ཕུང་དེ་ཉིད་རྣམ་སྣང་དང་མེ་ལོང་ལྟ་བུའི་ཡེ་ཤེས་ཀྱི་ངོ་བོ་རང་བཞིན་གྱིས་རྣམ་པར་དག་པར་ཤེས་ནས་ལྷ་དང་ཡེ་ཤེས་ཀྱི་ངོ་བོར་རྒྱུན་དུ་བསྒོམ་པ་ནི་སྦྱང་ཚུལ། དེ་གསུམ་ཆར་བསྒོམས་པས་གཟུགས་ཕུང་རྣམ་སྣང་དང་མེ་ལོང་ལྟ་བུའི་ཡེ་ཤེས་སུ་གནས་གྱུར་པ་ནི་སྦྱང་འབྲས་ཏེ་ཐམས་ཅད་ལ་འདི་བཞིན་དུ་ཤེས་པར་བྱའོ། །དེས་ན་ལུགས་འདི་ལ་སྦྱང་གཞི་ནི་གཙོ་བོར་ཡུལ་གཟུགས་སོགས་དང༌། སྦྱང་བྱ་ནི་ཡུལ་ཅན་རྟོག་པ་ལ་འཇོག་པ་ཡིན་ཏེ། རྒྱུད་ལས། སྦྱང་གཞི་སྟོན་པའི་དབང་དུ་བྱས་ནས། འཁོར་བ་གཟུགས་དང་སྒྲ་ལ་སོགས། །ཞེས་སོགས་དང༌། སྦྱང་བྱ་སྟོན་ ༼༡༢༥༽ པའི་དབང་དུ་བྱས་ནས། རྨོངས་ཕྱིར་འཁོར་བའི་གཟུགས་ཅན་ཉིད། །ཅེས་གསུངས་པའི་ཕྱིར། གནད་ཀྱི་དོན་ཞེ་སྡང་ལྟ་བུ་གཅིག་ལ་ཡང་ཡུལ་དང་ཡུལ་ཅན་གྱི་ལྡོག་པས། ཞེ་སྡང་རང་ཉིད་སྦྱང་གཞི་དང༌། དེ་ལ་ཐ་མལ་དུ་འཛིན་པ་སྦྱང་བྱ་ཡིན་པའི་རྣམ་དབྱེ་ཕྱེད་དགོས་པ་ཡིན་ནོ། །གཉིས་པ་ལམ་གྱི་ཡན་ལག་རྣམ་དག་ཏུ་བསྒྲུབ་པ་ལ་གཉིས་ཏེ། དམ་བཅའ་དང༌། དོན་དངོས་སོ། །དང་པོ་ནི། ད་ནི་ཞེས་སོགས་རྐང་པ་བཞི། །གཉིས་པ་ལ་དྲུག་སྟེ། སྦྱིན་སྲེག་གི་རྫས་སྔགས་ལ་དཔྱད་པ།

གཏོར་མགྲོན་གྱི་གཤེགས་ཚུལ་ལ་དཔྱད་པ། དཀྱིལ་འཁོར་གྱི་བཀོད་པ་ལ་དཔྱད་པ། གཤིན་པོ་རྗེས་འཛིན་ལ་དཔྱད་པ། ཕྱག་མཆོད་ཀྱི་ཡུལ་ལ་དཔྱད་པ། རྟེན་གྱི་གཟུངས་རྫོང་ལ་དཔྱད་པའོ། །དང་པོ་ནི། དཀྱིལ་འཁོར་གྱི་ལྷ་རྣམས་སྦྱིན་སྲེག་གིས་ཚིམ་པར་བྱ་བ་དང༌། བསྙེན་སྔགས་བཟླས་པའི་འབྲས་བུ་མྱུར་དུ་འབྱིན་པའི་ཕྱིར་རྫས་རེ་དང་སྔགས་རེ་བསྟུན་ནས་གྲངས་མཉམ་དུ་བགྲངས་པའི་སྒོ་ནས་སྦྱིན་སྲེག་བྱ་བ་ཡིན་ཏེ། བསྙེན་པ་འབུམ་ཕྲག་གཅིག་ལ་ནི། །སྦྱིན་སྲེག་ཁྲི་ཕྲག་བྱ་བར་བཤད། །ཅེས་གསུངས་པའི་ཕྱིར། ངོར་པ་མ་གཏོགས་དེང་སང་གི་སྔགས་པ་ཕལ་ཆེར་སྦྱིན་སྲེག་བྱེད་པ་ན། རྫས་དང་སྔགས་བཅུ་ཙམ་སོང་བའི་ཡུན་ཚོད་ལ། གཅིག་བཅུ་སོགས་བརྗོད་ནས་བརྒྱ་ཐམ་པ་ཐལ་ལོ། །ཞེས་སྐད་པོ་ཆེ་ཡིས་ལོགས་ནས་བགྲངས་ཤིང༌། དེ་ཡང་སྦྱིན་སྲེག་གི་གྲངས་སུ་རྩི་བར་བྱེད་དོ། །འདི་ནི་མི་འཐད་དེ། འཆི་བསླུ་ཚེ་ན་འཆི་བདག་དང་གདོན་སོགས་ལ་དེ་འདྲའི་མགོ་སྐོར་བྱེད་པ་བཤད་ཀྱི། ཡི་དམ་གྱི་ལྷ་ ༼༡༢༦༽ ལ་སྦྱིན་སྲེག་བྱེད་པའི་ཚེ་དེ་འདྲའི་མགོ་སྐོར་བྱེད་པ་མཚར་ཆེ་ཞིང༌། བཅུ་ཙམ་སོང་བའི་ཚེ་ན་བརྒྱ་ཐམ་པ་ཐལ་ལོ་ཞེས་བརྗོད་པ་འདི་འབྲས་བུ་ཆེར་སྒྲུབ་ཀྱང་འགྲུབ་མི་ནུས་ཏེ། ཁྲལ་འཇལ་ཙམ་དུ་སོང་བས་སོ། །དེས་ན་རྫས་དང་སྔགས་རེ་རེ་བཞིན་བགྲངས་པས་གྲངས་གཟུང་ལ། ཞི་བ་ལ་ཏིལ་སྔགས་དང༌། རྒྱས་པ་ལ་ཟས་མཆོག་གི་སྔགས་སོགས་ལས་སོ་སོའི་རྫས་སྔགས་གཙོ་བོར་བྱས་པའི་སྒོ་ནས་སྔར་བསྙེན་པ་གང་སོང་དེའི་གྲངས་ཀྱི་བཅུ་ཆ་བསྒྲུབ་པར་བྱ་སྟེ། དེ་ནི་དམ་པ་གོང་མའི་ཕྱག་ལེན་རྒྱུད་དང་གྲུབ་པའི་གཞུང་གི་དགོངས་པ་ཡིན་པའི་ཕྱིར། དེང་སང་ཁ་ཅིག བསྙེན་པའི་བཅུ་ཆའི་སྦྱིན་སྲེག་ཅེས་པའི་དོན། བསྙེན་པའི་སྐབས་སུ་བཟླས་པའི་ལྷ་སྔགས་དེའི་བཅུ་ཆ་སྦྱིན་སྲེག་གི་སྐབས་སུ་བཟླ་དགོས་པ་ལ་འཆད་པ་ནི་ནོར་ཏེ། བཅུ་ཆ་ཞེས་པ་བསྙེན་པའི་གྲངས་ཀྱི་བཅུ་ཆ་ཡིན་པས།

བསྙེན་སྔགས་འབུམ་ཕྲག་གཅིག་ལ། སྦྱིན་སྲེག་གི་གྲངས་སྔར་གྱི་དེའི་གྲངས་ཀྱི་བཅུ་ཆ་ཁྲི་ཚོ་གཅིག་བྱ་བའི་དོན་ཡིན་པའི་ཕྱིར་ཏེ། བསྙེན་པ་འབུམ་ཕྲག་གཅིག་ལ་ནི། །སྦྱིན་སྲེག་ཁྲི་ཕྲག་བྱ་བར་བཤད། །ཅེས་གསལ་བར་གསུངས་པ་དེའི་ཕྱིར་རོ། །ཁ་སྐོང་གི་སྦྱིན་སྲེག་ཅེས་པ་ཡང་སྔར་གྱི་ལྷག་ཆད་ཀྱི་ཉེས་པ་རྣམས་སྦྱིན་སྲེག་གིས་ཞི་བར་བྱེད་པས་ན་ཁ་སྐོང་བ་ཡིན་གྱིས། སྦྱིན་སྲེག་གི་སྐབས་སུ་སླར་ཡང་བསྙེན་སྔགས་ཀྱི་བཅུ་ཆ་མཐའ་གཅིག་ཏུ་བཟླ་དགོས་པའི་ངེས་པ་མེད་དེ། བསྙེན་སྔགས་ཀྱི་བཅུ་ཆ་བཟླས་པས་ཁ་སྐོང་ནུས་ན། སྦྱིན་སྲེག་གི་གོང་དུའམ། གནས་སྐབས་གཞན་དུ་བཟླས་ཀྱང་ཆོག་པས་སོ། །དཔེར་ན་ཆོ་ག་གང་དང་གང་གི་མཇུག་ཏུ་ཡི་གེ་བརྒྱ་པ་བཟླས་པས་ལྷག་ ༼༡༢༧༽ ཆད་ཀྱི་ཉེས་པ་ཞི་བར་བྱེད་པའི་ཕྱིར་ལྷག་ཆད་ཀྱི་ཁ་སྐོང་བ་ཡིན་གྱི། ཆོ་ག་གྲངས་ལྷག་པོས་ལྷག་ཆད་ཁ་མི་སྐོང་བ་བཞིན་ནོ། །སྙིང་པོར་དྲིལ་ན་སྦྱིན་སྲེག་གི་གྲངས་རེ་རེ་ལ་ལྷ་སྔགས་རྫས་སྔགས་ལས་སྔགས་གསུམ་ཆར་གྲུབ་ན་རབ། ལྷ་སྔགས་དང་རྫས་སྔགས་གཉིས་མ་ཆད་པ་བརྗོད་ཅིང་ལས་སྔགས་སྐབས་དག་ཏུ་བརྗོད་པ་འབྲིང༌། ལྷ་སྔགས་སྔོན་འགྲོ་ཙམ་གྱི་སྒོ་ནས་དངོས་གཞི་ལ་རྫས་སྔགས་ཀྱིས་གྲངས་གཟུང་བས་ཀྱང་འགྲུབ་པ་ཡིན་ཏེ། སྦྱིན་སྲེག་ལ་རྫས་སྔགས་གཙོ་ཆེ་བ་སྐབས་དོན་ཡིན་པའི་ཕྱིར། དཔེར་ན་མཆོད་པ་ལ་མཆོད་སྔགས་གཙོ་ཆེ་བ་བཞིན་ནོ། མཁས་པ་དཔྱོད་ལྡན་དག་དགེས་པར་གྱུར་ཅིག གཉིས་པ་གཏོར་མགྲོན་གྱི་གཤེགས་ཚུལ་ལ་དཔྱད་པ་ལ། ཕྱོགས་སྔ་བརྗོད་པ་དང༌། དེ་དགག་པ་གཉིས། །དང་པོ་ནི། ཁ་ཅིག་གཏོར་མགྲོན་ཞེས་སོགས་ཏེ། བོ་དོང་པའི་རྗེས་འབྲང་ཁ་ཅིག་གི་བཞེད་པའོ། །གཉིས་པ་ནི། འདི་འདྲ་བླུན་པོའི་རིགས་པ་སྟེ། །ཞེས་པ་ནས། དེ་འདྲའི་བླང་དོར་བྱ་ཅི་དགོས། །ཞེས་པའི་བར་རོ། །གསུམ་པ་ལ་དཀྱིལ་འཁོར་གྱི་བཀོད་པ་ལ་དཔྱད་པ་ལ་གཉིས་ཏེ། མགོ་མཇུག་བཟློག་པ་དགག

མདུན་རྒྱབ་བཟློག་པ་དགག་པའོ། །དང་པོ་ནི། མི་འཁྲུགས་པའི་དཀྱིལ་འཁོར་ལ་སོགས་པ་རས་སོགས་ལ་བྲིས་ནས་གནམ་རྒྱན་ལ་འདོགས་པའི་ཕྱག་ལེན་མཁས་པ་རྣམས་མཛད་དེ། དེའི་འོག་ལ་འགྲོ་བའི་སེམས་ཅན་རྣམས་ལ་བསོད་ནམས་སྤེལ་བའི་ཆེད་ཡིན་པས་སོ། །ཚུལ་འདི་ལ་སྤོས་ཁང་པ་རིན་རྒྱལ་གྱི་བཞེད་པ་ཡིན་ཟེར་ནས། ཉང་སྟོད་ཕྱོགས་ཀྱི་ ༼༡༢༨༽ ལག་ལེན་པ་ཁ་ཅིག གནམ་རྒྱན་གྱི་འཁོར་གྱི་ལྷ་མགོ་ནང་དུ་བསྟན་ནས་བྲི་དགོས་ཏེ། ཕྱིར་བསྟན་བྲིས་ན་བློས་སློང་གི་ཚེ་དབུ་རྣམས་ཐུར་བསྟན་དུ་འབྱུང་བའི་ཉེས་པ་ཡོད་པའི་ཕྱིར་ཞེས་ཟེར་རོ། །དེ་ནི་མི་འཐད་དེ། འོ་ན་གཞལ་ཡས་ཁང་ལ་ཡང་མདའ་ཡབ་པུ་ཤུ་དྲ་བ་དྲ་ཕྱེད་ལ་སོགས་པ་ནང་ནས་རིམ་བཞིན་བྲིས་ནས། མཐར་རྩིག་པ་ཕྱི་རུ་འདྲི་དགོས་པར་འགྱུར་ཏེ། རྩིག་པ་ནས་རིམ་བཞིན་བྲིས་པ་དེ་ལ་ཁྱེད་ལྟར་ན་བློ་སློང་གི་ཚེ་གཞལ་ཡས་ཁང་མགོ་འཇུག་ཟློག་པའི་སྐྱོན་ཡོད་པའི་ཕྱིར། འདྲི་ལུགས་དེ་ལྟར་བྱས་ཀྱང་ཁྱེད་ཀྱི་ལུགས་ལ་བློས་སློང་གི་ཚེ་གཞལ་ཡས་ཁང་གི་སྟེང་དུ་འོག་གཞི་འབྱུང་བའི་སྐྱོན་ཡོད་པའི་ཕྱིར། ལྷ་དང་གཞལ་ཡས་ཁང་གི་མཚན་མ་གཏན་མེད་པར་འོག་གཞི་ཁོ་ན་འདྲི་དགོས་པར་འགྱུར་རོ། །གཞན་ཡང༌། དཀྱིལ་འཁོར་གཙོ་བོའི་ཞལ་ཤར་བསྟན་འདྲི་ན། ཁྱེད་ཀྱི་ལུགས་ལ་བློས་སློང་གི་ཚེ་ནུབ་བསྟན་དུ་འགྱུར་བས་མི་རུང་ལ། ནུབ་བསྟན་འདྲི་ན་སྔོན་ཆད་ཕྱག་ལེན་མ་བྱུང་བས་མི་འཐད་དེ། གཙོ་ཞལ་ནུབ་བསྟན་འདྲི་བའི་རྡུལ་ཚོན་དང་རས་བྲིས་ཀྱི་དཀྱིལ་འཁོར་རྒྱ་བོད་སུའི་ལུགས་ལ་ཡང་མེད་པའི་ཕྱིར། གཞན་ཡང་སྐྱོན་གསུམ་ཡོད་དེ། འོག་གཞི་ལ་ལྷ་རྣམས་ཀྱི་སྤྱི་གཙུག་བསྟད་ནས་བཞུགས་པ་དང༌། ཕྱི་ནས་སློང་ན་མགོ་འཇུག་བསྒྱུར་བ་དང༌། ནང་ནས་སླང་ན་གཙོ་བོ་ལ་འཁོར་རྣམས་རྒྱབ་བསྟན་ལས་མ་འདས་པའི་ཕྱིར། དེས་ན་འདི་འདྲའི་དཀྱིལ་འཁོར་ཕྱོགས་དེའི་གཙོ་འཁོར་གྱི་རྟེན་འབྲེལ་ལ་གནོད་པས། མཁས་པ་རྣམས་ཀྱིས་ལུང་རིགས་དང༌།

ཆོས་བཞིན་སྐྱོང་བའི་རྒྱལ་པོ་ཡོད་ན་ཁྲིམས་ཀྱི་སྒོ་ ༼༡༢༩༽ ནས་ཀྱང་དགག་དགོས་པ་ཡིན་ནོ། །ལོགས་ལ་དཀྱིལ་འཁོར་འདྲི་བ་ལ་ཡང་བློས་སློང་གི་ཚེ་ལྷ་རྣམས་ཀྱི་ཞལ་འཕྲེད་བསྟན་སོགས་ཇི་ལྟར་འགྱུར་མི་ཤེས་པས་དེ་བཅོས་པའི་ཐབས་སུ་འདྲི་ལུགས་ཡང་སྨྲ་དགོས་སོ། །ཁོ་བོ་ཅག་གི་ལུགས་ལ་ནི་ས་གཞི་ལ་དགྲམ་པ་དང༌། ལོགས་ལ་དགྲམ་པ་དང༌། གནམ་རྒྱན་ལ་འདོགས་པ་གསུམ་ཀ་ལ་འདྲི་ལུགས་ཁྱད་པར་མེད་དེ། དེ་གསུམ་ཀ་ལ་བློས་སློང་གི་དོན་གཅིག་ཏུ་འབབ་ཅིང༌། སློང་ཚུལ་ཡང་ནང་ནས་སློང་བ་ཡིན་པའི་ཕྱིར་རོ། །གཉིས་པ་མདུན་རྒྱབ་ལོག་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། སྨན་བླའི་ཞེས་པ་ནས། ཉམས་སྣང་ལས་བྱུང་ཡིན་པར་གྲགས། །ཞེས་པའི་བར་རོ། །གཉིས་པ་ནི། ཉམས་སྣང་བདུད་ཀྱི་ཡིན་པ་ཡང་སྲིད་ཅིང༌། ཁྱད་པར་ལུང་ཚད་མ་ལས་གསུངས་པ་མེད་པ་དེས་ན་བརྒལ་ཞིང་བརྟག་པའི་སྒོ་ནས་དགག་དགོས་སོ། །དེ་ཡང་རྟེན་གཞལ་ཡས་ཁང་མེད་པར་ལྷའི་བཀོད་པ་ཙམ་ཡིན་ན་འགལ་བ་ཆེར་མེད་ཀྱང༌། འདི་ལ་གཞལ་ཡས་ཁང་དང་ལྷ་འཁོར་བྱས་ནས། གཙོ་བོ་མེད་པ་དང༌། ནང་ཁོང་སྟོང་དུ་བཞག་པས་བཀྲ་མི་ཤེས་པའི་སྐྱོན་དུ་འགྱུར་རོ། །གལ་ཏེ་སྟེང་དུ་པོ་ཏི་བཞག་པ་གཙོ་བོ་ཡིན་ནོ་སྙམ་ན། དེ་ལྟར་ན་གཙོ་བོ་ལ་འཁོར་རྣམས་རྒྱབ་བསྟན་དུ་སོང་བས་རྟེན་འབྲེལ་མི་ཤེས་པས་སྤང་བར་བྱ་སྟེ། འབངས་རྒྱལ་པོ་ལ་ངོ་ལོག་བྱེད་པའི་རྟེན་འབྲེལ་དུ་འགྱུར་བའི་ཕྱིར། འོ་ན་མཆོད་རྟེན་གྱི་ལོགས་ལ་ལྷ་འབྲི་བ་ཡང་མི་འཐད་པར་འགྱུར་རོ་སྙམ་ན། དེ་ཡང་བཤད་ཚོད་མེད་མོད། བྱེད་ན་ཡང་ ༼༡༣༠༽ དཀྱིལ་འཁོར་གྱི་རྣམ་གཞག་མ་ཡིན་པས་འགལ་བ་ཆེར་མེད་དེ། བསོད་ནམས་གསོག་པའི་ཐབས་ཙམ་ཡིན་པའི་ཕྱིར་རོ། །དེས་ན་སྨན་བླའི་ཆོ་ག་འདིའི་ཚུལ་ལུགས་མཁན་ཆེན་ཞི་བ་འཚོས་བྱ་རྒྱུད་སྤྱིའི་དཀྱིལ་འཁོར་དང་མཐུན་པར་ཆོག་ཁྲིག་མཛད་པ་དེ་ཉིད་བསྲེ་སླད་མེད་པར་ཉམས་སུ་བླང་ན་ལེགས་པ་ཡིན་ནོ། །རང་གཞན་གྱི་སྡིག་པ་སྦྱོང་ཞིང༌།

ཡུལ་དེའི་རྒྱལ་པོའི་སྐུ་ཚེ་བསྲིང་བ་ལ་སོགས་པའི་དགེ་ལེགས་འབྱུང་བའི་ཕྱིར། སྨན་བླའི་ཆོ་ག་འདི་ལ་ཡང༌། པཎ་ཆེན་ཤཱཀྱ་མཆོག་ལྡན་གྱི་བཞེད་པས། སྨན་བླའི་མདོ་རང་རྐང་དང༌། ཆོག་སྒྲིག་འདི་ཉིད་མདོ་སྔགས་སུ་བཀྲལ་བའི་ཆོ་ག་ཡིན་པར་བཞེད། རང་ལུགས་ཀུན་མཁྱེན་ཆེན་པོའི་བཞེད་པས་སྨན་བླ་འདི་མདོ་རྒྱུད་གཉིས་ཀའི་གཞི་མཐུན་དང༌། ཆོ་ག་འདི་ཡང་བྱ་རྒྱུད་ཀྱི་ཆོ་ག་ཡིན་པར་བཞེད། དཔྱོད་པར་ལྡན་པ་ཁ་ཅིག ཆོ་ག་འདི་ཡང་མདོ་རང་རྐང་གི་ཆོ་ག་ཡིན་ཏེ། རབ་དབྱེ་ལས། གཞན་ཡང་སྦྱིན་སྲེག་རོ་སྲེག་དང༌། །བདུན་ཚིགས་སཱཙྪའི་ཆོ་ག་སོགས། །དེང་སང་གསང་སྔགས་ལུགས་བོར་ནས། །མདོ་མཆོད་ཙམ་ལ་བརྟེན་པ་ཡི། །ཆོ་གའི་རྣམ་གཞག་བྱེད་པ་ཡོད། །ཕ་རོལ་ཕྱིན་པའི་མདོ་སྡེ་དང༌། །བསྟན་བཅོས་ཀུན་ལས་གསུངས་པ་མེད། །ཅེས་གསུངས་པའི་ཕྱིར་ཞེས་བཞེད་དོ། །ཁོ་བོའི་བསམ་པ་ལ་ནི་གཞུང་འདིའི་དགོངས་པ་འདི་ལྟར་ཡིན་ཏེ། སྦྱིན་སྲེག་སོགས་བྱེད་པ་ན། རྣལ་འབྱོར་རྒྱུད་ལ་སོགས་པའི་ལུགས་བོར་ནས་སྨན་བླའི་ཆོ་ག་ཙམ་ལ་བརྟེན་ནས་བྱེད་པ་མི་འཐད་དེ། སྨན་བླའི་མདོ་ལས་སྦྱིན་སྲེག་སོགས་གསུངས་པ་མེད་པའི་ཕྱིར། ཞེས་པའི་དོན་ནོ། །མདོ་རང་རྐང་དང་སྔགས་ ༼༡༣༡༽ ནི་འགལ་བ་ཡིན་ཏེ། ལྷ་བསྒོམ་སྔགས་བཟླས་ལ་སོགས་པའི་ཆོ་གའི་བྱ་བ་མེད་པའི་ཉམས་ལེན་དེ་མདོ་རང་རྐང་དང༌། དེ་ལྟ་བུའི་བྱ་བ་ཡོད་པ་དེ་སྔགས་ལུགས་ཡིན་པའི་ཕྱིར། དེ་སྐད་དུ་རབ་དབྱེ་ལས། མདོ་དང་རྒྱུད་ཀྱི་ཁྱད་པར་ནི། །ཆོ་གའི་བྱ་བ་ཡོད་མེད་ཡིན། །ཞེས་སོགས་དང༌། ཡི་དམ་ལྷའི་སྒྲུབ་ཐབས་དང༌། །སྔགས་ཀྱི་བཟླས་པའི་ཆོ་ག་དང༌། །མཆོག་དང་ཐུན་མོང་དངོས་གྲུབ་དང༌། །བསྒྲུབ་པའི་ཆོ་ག་ཇི་སྙེད་པ། །མདོ་སྡེ་ཀུན་ལས་གསུངས་པ་མེད། །ཅེས་གསུངས་པ་ཡིན་ནོ། །ཚུལ་འདིས་སྨན་བླའི་མདོ་རང་རྐང་ཡིན་པ་ཡང་ཁེགས་ཏེ། མདོ་རང་རྐང་ལ་ལྷ་བསྒོམ་སོགས་བཤད་པ་མེད་ལ། སྨན་བླའི་མདོ་ལས་ཡི་དམ་གྱི་ལྷ་སྐུ་མདོག་སྔོན་པོར་བསྒོམ་པ་ལ་སོགས་པ་གསུངས་པའི་ཕྱིར།

འོན་ཀྱང་རོ་སྲེག་དང་བདུན་ཚིགས་སོགས་ནི་གཙོ་བོར་རྣལ་འབྱོར་རྒྱུད་ལ་སོགས་པ་རྒྱུད་སྡེ་གོང་མའི་རྗེས་སུ་འབྲང་བའི་གསང་སྔགས་པ་ལ་གྲགས་པ་ཡིན་གྱི། སྨན་བླ་ལ་བརྟེན་ནས་རོ་སྲེག་དང༌། བྱང་བུ་བསྲེག་པ་སོགས་མི་མཛད་པ་ནི་འཇམ་དབྱངས་ས་སྐྱ་པའི་དགོངས་པ་ཡིན་ཏེ། གཞན་ཡང་སྦྱིན་སྲེག་རོ་སྲེག་དང༌། །ཞེས་སོགས་སྔར་དྲངས་པ་དེའི་འཕྲོ་ལས། འདི་དག་ངན་སོང་སྦྱོང་རྒྱུད་ལ། །སོགས་པའི་རྒྱུད་སྡེ་འགའ་ཞིག་ལས། །གསུངས་པའི་རྗེས་སུ་འབྲངས་པ་ཡི། །གསང་སྔགས་པ་ལ་གྲགས་པ་ཡིན། །ཞེས་གསུངས་པས་སོ། །བཞི་པ་གཤིན་པོ་རྗེས་འཛིན་ལ་དཔྱད་པ་ལ་གཉིས་ཏེ། འདོད་པ་བརྗོད། དེ་དགག་པའོ། །དང་པོ་ནི། ཁ་ཅིག་ངན་སོང་ཞེས་སོགས་ཏེ། བསྒོམ་སྡེའི་ཡུལ་ན་གནས་པའི་ལག་ལེན་པ་ཁ་ཅིག་གོ །གཉིས་ ༼༡༣༢༽ པ་ནི། ཆོ་ག་མེད་པར་དད་རྫས་ལེན་པ་ཉེས་དམིགས་ཤིན་ཏུ་ཆེ་སྟེ། མདོ་དཀོན་མཆོག་བརྩེགས་པ་ལས། དད་ཟས་ཟ་བའི་ཉེས་པ་མཐོང་ནས་དགེ་སློང་ལྔ་རྒྱས་སྡོམ་པ་ཕུལ་བ་ལ། སྟོན་པས་ལེགས་སོ་ཞེས་གསུངས་པ་དང༌། གཞན་ཡང་འདུལ་བ་ཚིག་ལེ་ལས། མི་སློབ་པ་རྣམས་དད་རྫས་བདག་པོའི་ཚུལ་གྱིས་ལོངས་སྤྱོད། སློབ་པ་རྣམས་ནི་དད་རྫས་སྦྱིན་པ་ཐམས་ཅད་རང་དབང་གི་ཚུལ་གྱིས་ལོངས་སྤྱོད། གཞི་ཚུལ་ཁྲིམས་ལ་གནས་ནས་བསྒོམ་པ་བསམ་གཏན་དང༌། ཀློག་པ་ཐོས་བསམ་གང་རུང་ལ་བརྩོན་པ་དང་ལྡན་པ་ནི་སྟོན་པས་དད་རྫས་རྗེས་སུ་གནང་བའི་ཚུལ་གྱིས་ལོངས་སྤྱོད་པས་ཉེས་པ་མེད། ལེ་ལོའི་དབང་གིས་བསམ་གཏན་དང་ཐོས་བསམ་གང་རུང་ལ་མི་བརྩོན་པ་ནི་དད་རྫས་བུ་ལོན་གྱི་ཚུལ་གྱིས་ལོངས་སྤྱོད་པ་ཡིན་པས། ཉེས་པ་ཤིན་ཏུ་ཆེ་བ་ཡིན་ནོ་ཞེས་གསུངས་པས་སོ། །གཞན་ཡང་ཟླ་བ་སྒྲོན་མའི་མདོ་ལས། དེ་དག་ཁ་ཟས་ཞིམ་པོ་བསོད་པ་དག །རྙེད་ནས་རྣལ་འབྱོར་མི་བརྩོན་ཟ་ཞིང་འཐུང༌། །དེ་དག་ལ་ནི་ཟས་དེ་གདུག་པར་འགྱུར། །ཞེས་དང༌། སྔོན་གྱི་སྐྱེ་ཆེན་འགའ་ཞིག་གི་ཞལ་སྔ་ནས་ཀྱང༌།

སྟོང་ཉིད་འཇུ་རྩི་མ་གཏོགས་པ། །དད་རྫས་འཇུ་བ་ངས་མ་མཐོང༌། །ཞེས་གསུངས་པ་རྣམས་ཡིད་ལ་བཞག་ནས། དད་རྫས་འཇུ་བར་འདོད་ན་གཞི་ཚུལ་ཁྲིམས་རྣམ་དག་དང་ལྡན་པས་བསམ་གཏན་དང་ཐོས་བསམ་གང་རུང་ལ་བརྩོན་པར་བྱ་སྟེ། ཚུལ་ཁྲིམས་ལ་སྐྱོན་ཆགས་ན་གྲོགས་ཚང་པར་མཚུངས་པ་རྣམས་དང་ལྷན་ཅིག་ཏུ་གནས་པ་དང༌། སྦྱིན་བདག་གི་དད་རྫས་ལེན་པ་ལ་ཡེ་མི་དབང༌། ཚུལ་ཁྲིམས་ལ་སྐྱོན་མེད་ཀྱང་ 

༼༡༣༣༽ ལེ་ལོས་ཐོས་བསམ་དང་སྒོམ་པ་གང་རུང་ལ་མི་བརྩོན་པ་ལ་ནི་དད་རྫས་རྣམས་བུ་ལོན་ཅན་དུ་འགྱུར་བའི་ཕྱིར། ཁྱད་པར་གཤིན་པོ་རྗེས་འཛིན་ནི། ངན་སོང་སྦྱོང་རྒྱུད་དང༌། མི་འཁྲུགས་པ་དང༌། བདེ་ཀྱེ་སོགས་ལས་གསུངས་པའི་ཆོ་ག་ཚུལ་བཞིན་དུ་བྱ་བར་རྒྱུད་དེ་དང་དེ་ལས་གསུངས་པ་ཡིན་ཏེ། ཆོ་ག་དེ་ལྟ་བུས་རང་གཞན་ལ་ཕན་ཐོགས་ཤིང༌། གཤིན་གྱི་དོན་དུ་ཕུལ་བའི་དད་རྫས་ཀྱང་འཇུ་ནུས་པའི་ཕྱིར་རོ། །རྒྱུ་མཚན་དེའི་ཕྱིར་ན་གཤིན་པོ་རྗེས་འཛིན་འདི་ལ་གཟབ་པར་བྱ་སྟེ། རང་བཟོ་དང་གཟུ་ལུམ་བྱས་ན་རང་གི་གཞན་ལ་ཕན་མི་ཐོགས་ཤིང་བསྟན་པ་ལ་ཡང་གནོད་པར་འགྱུར་བའི་ཕྱིར། གཤིན་རྫས་ནི་དད་རྫས་ཀྱི་གཙོ་བོ་ཡིན་ཏེ། གཤིན་གྱི་དོན་དུ་དད་པས་བྱིན་པའི་རྫས་ཡིན་པས་སོ། །མདོ་བསྟན་བཅོས་རྣམས་ལས་དད་རྫས་ཙམ་ལས་གཤིན་རྫས་ལོགས་སུ་མི་འཆད་པའི་གནད་ཀྱང་འདི་ཡིན་ནོ། །ལྔ་པ་ཕྱག་མཆོད་ཀྱི་ཡུལ་ལ་དཔྱད་པ་ནི། སྨན་བླའི་དཀྱིལ་འཁོར་ལ་བཀོད་པའི་ཚངས་སོགས་བཅུ་བདུན་པོ་རྣམས་སངས་རྒྱས་འཇིག་རྟེན་པའི་ཚུལ་བཟུང་བའི་གནད་ཀྱིས་ཕྱག་མཆོད་སྐྱབས་འགྲོ་དང༌། འཁོར་གཡོག་བདུན་འབུམ་ཕལ་ཆེ་བ་འཇིག་རྟེན་རང་རྒྱུད་པ་ཡིན་པའི་གནད་ཀྱིས་ཕྱག་མཆོད་སྐྱབས་འགྲོ་མི་བྱེད་པར། ཕྲིན་ལས་ཙམ་ཞིག་འཆོལ་བར་ཞི་འཚོས་མཛད་པའི་མདོ་ཆོག་ཁུངས་མ་དེ་ལས་གསུངས་སོ། །དེང་སང་ཇོ་གདན་པ་སོགས་ཁ་ཅིག་དཀྱིལ་འཁོར་ནང་བཀོད་ཀྱི་ཚངས་སོགས་འཇིག་རྟེན་པར་འདོད་པ་སྔར་བཀག་ཟིན་ལ། གཙང་ཕྱོགས་ཀྱི་ཆོས་སྡེ་ཕལ་ཆེར་ནི། འཁོར་གཡོག་བདུན་འབུམ་ལ་ཡང་ཕྱག་འཚལ་སྐྱབས་འགྲོ་བྱེད་པ་ནི། སྐྱབས་འགྲོའི་ ༼༡༣༤༽ བསླབ་བྱ་ལ་གནོད་པས་ཞི་བ་ཚོའི་ལུགས་མ་ཡིན་ཏེ། བདུན་འབུམ་ཕལ་ཆེ་བ་འཇིག་རྟེན་རང་རྒྱུད་པ་ཡིན་པའི་ཕྱིར། ཚངས་སོགས་བཅུ་བདུན་ནི་རང་རྒྱུད་པ་དེ་དག་འདུལ་བའི་ཆེད་དུ་དེ་དང་མཐུན་པར་འཇིག་རྟེན་པའི་སྐུར་སྟོན་པ་ཡིན་ཏེ། དེ་ནི་སངས་རྒྱས་འཇིག་རྟེན་པའི་སྐུར་སྟོན་པའི་དགོས་པ་ཡིན་པའི་ཕྱིར་རོ། །དེ་བཞིན་དུ་ཉན་རང་བྱང་སེམས་སོགས་ཀྱི་འདུལ་བ་ལ་ཉན་རང་སོགས་ཀྱི་སྐུར་སྟོན་པ་ལ་ཡང་དགོས་པ་འདི་བཞིན་དུ་སྦྱར་བར་བྱའོ། །དྲུག་པ་ལ་གཉིས་ཏེ།

གཟུངས་སྒྲིལ་ཚུལ་ལ་དཔྱད་པ་དང༌། འཁོར་ལོའི་སྟེང་འོག་ལ་དཔྱད་པའོ། །དང་པོ་ནི། ངོར་པ་མ་གཏོགས་བུ་སྟོན་དང་རྫོང་པ་སོགས་སྔགས་པ་ཕལ་ཆེར་གཟུངས་མཐའ་ནས་སྒྲིལ་བ་མཐོང་ངོ༌། །འདི་ཡང་མཐའ་མི་དབུས་སུ་འབྱུང་བ་དང༌། རྗེ་འབངས་གོ་ཟློག་པ་སོགས་འབྱུང་བའི་རྟེན་འབྲེལ་དུ་འགྱུར་བས་མི་འཐད་དེ། དེའི་ཚེ་སྔགས་མགོ་ཕྱི་རུ་འབྱུང་ཞིང་སྔགས་མཇུག་རྣམས་དབུས་སུ་འབྱུང་བའི་ཕྱིར། མགོ་ནས་སྒྲིལ་བ་འདི་ནི་སྔགས་མགོ་དབུས་སུ་འབྱུང་བས་ལེགས་པ་ཡིན་ཏེ། རྡོ་རྗེ་རྩེ་མོ་ལས། ཡི་གེ་ཨོཾ་ནི་ཅི་ཡིན་བརྗོད། །ཅེས་སོགས་གསུངས་པ་དང་མཐུན་ཞིང་སྐྱེས་ཆེན་གོང་མའི་ཕྱག་ལེན་ཡང་ཡིན་པའི་ཕྱིར་རོ། །འདི་ལ་ཁ་ཅིག འོ་ན་ཐང་སྐུ་ཡང་མགོ་ནས་སྒྲིལ་རིགས་པར་འགྱུར་རོ། །ཞེས་སྨྲ་བ་ནི་བླུན་པོའི་རིགས་པ་སྟེ། གཟུངས་ནི་ཡི་གེ་རེ་རེ་ནས་སོ་སོར་གནས་པས་སྔགས་མགོ་དང་སྔགས་མཇུག་དབུས་དང་ཕྱིར་འབྱུང་གི་གོ་རིམ་མ་ལོག་པ་ཞིག་དགོས་ལ། ཐང་སྐུ་ལ་དེ་ལྟར་མི་དགོས་པའི་ཁྱད་པར་མ་ཕྱེད་འདུག་པའི་ཕྱིར་དང༌། ཁྱད་པར་གཟུངས་ནི་ལན་ཅིག་སྒྲིལ་བ་དེ་རྟག་ཏུ་གཞུག་དགོས་པ་དང༌། ཐང་སྐུ་ ༼༡༣༥༽ ནི་གནས་སྐབས་ཆུད་མི་ཟབ་ཙམ་གྱིས་ཆེད་དུ་སྒྲིལ་བ་ཡིན་པའི་ཁྱད་པར་ལ་ཡང་རྣམ་དཔྱོད་མ་ཞུགས་འདུག་པའི་ཕྱིར་རོ། །གཉིས་པ་ནི། གནོད་སྦྱིན་ཕོ་མོའི་འཁོར་ལོ་རྟེན་གྱི་ཞབས་སྡོམ་དུ་བྱེད་པ་དཔའ་བོ་གྲུབ་པའི་རྒྱུད་ལས་གསུངས་པ་ཡིན་ཏེ། ཕན་ཡོན་སྦྱིན་བདག་སོགས་ལ་ཟང་ཟིང་གི་དཔལ་འབྱོར་འབྱུང་བས་སོ། །ཚུལ་འདི་ལ་ཁ་ཅིག་སྔགས་མགོ་ནང་བསྟན་བྱས་ནས་འདྲི་བ་ནི། སྔར་དཀྱིལ་འཁོར་གྱི་འཁོར་གྱི་ལྷ་འདྲི་ཚུལ་ལ་མཐའ་དཔྱོད་ཀྱི་ཤུགས་ལས་བཀག་ཟིན་ཏོ། །བུ་སྟོན་སོགས་ལ་ལ། ཕོ་འཁོར་འོག་ཏུ་འདོད་པ་ནི་མི་འཐད་དེ། ཕོ་གཙོ་བོ་ཡིན་ན་གཤིན་རྗེ་གཤེད་དམར་ལྷ་ལྔའི་བྲིས་སྐུ་ས་ལ་བཀྲམ་པ་བཞིན་ཚུལ་དེ་འཐད་ཀྱང༌། རྒྱུད་ལས་གནོད་སྦྱིན་མོ་གཙོ་བོར་གསུངས་པའི་ཕྱིར།

མོ་གཙོ་བོར་བྱས་པ་དེའི་ཚེ་མོ་འཁོར་འོག་ཏུ་འབྱུང་རིགས་ཏེ། སྒྲོལ་མ་བླ་མེད་ཀྱི་བྲིས་ཐང་ས་ལ་དགྲམ་པ་བཞིན་ནོ། །རྒྱུ་མཚན་དེས་ན་བློས་སློང་གི་ཚེ་མོ་གཙོ་བོ་ནོར་རྒྱུན་མའི་མདུན་རྟེན་གྱི་མདུན་ཕྱོགས་ལ་བསྟན་པ་ཞིག་བྱུང་ན་ལག་ལེན་འཁྲུལ་པ་མེད་པ་ཡིན་ནོ། །དེ་སོགས་འཕྲལ་གྱི་ལག་ལེན་ཐམས་ཅད་བླ་མ་མཁས་པ་ལ་དྲིས་ནས་དག་པར་བྱ་དགོས་ཏེ། ལག་ལེན་དག་པ་ལས་དཔལ་འབྱོར་ཕུན་ཚོགས་འབྱུང་བའི་ཕྱིར། གསུམ་པ་གྲུབ་དོན་བསྡུས་ཏེ་བསྟན་པ་ནི། ཐེག་པ་རང་རང་གི་ཆོ་གས་སྡོམ་གསུམ་རིམ་ཅན་དུ་བླངས་སམ་དབང་བསྐུར་གྱི་ཆོ་ག་ལས་གསུམ་ཆར་བླངས་ཀྱང་རུང༌། རང་རྒྱུད་ལ་སྡོམ་གསུམ་ཆོ་གའི་སྒོ་ནས་ལྡན་པར་བྱས་ནས་རྡོ་རྗེ་ཐེག་པའི་ཉམས་ལེན་དུ་གསུམ་ཆར་བསྲུང་བ་ནི་ཆོས་ཅན། སྔགས་ཀྱི་སྡོམ་པ་ཡིན་ཏེ་འབྲས་བུ་ལམ་བྱེད་ཀྱི་ཐབས་ ༼༡༣༦༽ ཀྱིས་ཟིན་པའི་སྡོམ་པ་ཡིན་པའི་ཕྱིར་རོ། །རིག་འཛིན་སྡོམ་པའི་སྐབས་ཀྱི་རྣམ་པར་བཤད་པ་བསྟན་ཟིན་ཏོ།། །།གནས་སྐབས་འབྲས་བུ་བཅུ་ཕྲག་གང་དང་ཟུང་གི་ནི། སྐས་ལས་དལ་འཛེགས་མཐར་ཐུག་པ་ཡི་འོག་མིན་བདག །སྐུ་དང་ཡེ་ཤེས་གྲུབ་པའི་དངོས་གཅིག་བདེ་ཆེན་ལོངས་སྤྱོད་རྫོགས་པའི་སྐུ། །ཁྱབ་བདག་དཔལ་ལྡན་རྡོ་རྗེ་སེམས་དཔའ་བླ་མ་དབྱེར་མེད་ཞབས་ལ་འདུད། །གསུམ་པ་འབྲས་བུའི་སྐབས་ལ་བཞི་སྟེ། འབྲས་བུ་འགྲུབ་ཚུལ་སྤྱིར་བསྟན། ལོག་རྟོག་དགག་པ་བྱེ་བྲག་ཏུ་བཤད། འབྲས་བུའི་ངོ་བོ་རྣམ་པར་གཞག་པ། གནད་ཀྱི་དོན་བསྡུས་ཏེ་བསྟན་པའོ། །དང་པོ་ལ་གཉིས་ཏེ། མཚམས་སྦྱར་བ་དང༌། དོན་དངོས་བཤད་པའོ། །དང་པོ་ནི། གོང་དུ་བཤད་པ་དེ་ལྟར་སྡོམ་པ་གསུམ་དང་ལྡན་པ་ཡིས་རིམ་གཉིས་བསྒོམ་ན་འབྲས་བུ་མྱུར་དུ་འགྲུབ་པ་ཡིན་ཏེ། རབ་ཚེ་འདིའམ། འབྲིང་བར་དོ་སོགས་སུ་ཐམས་ཅད་མཁྱེན་པའི་གོ་འཕང་འགྲུབ་པའི་ཕྱིར་རོ། །གཉིས་པ་ནི། སོ་སོ་སྐྱེ་བོའི་རྟེན་ལ་དབང་དང་རིམ་གཉིས་བསྒོམས་པས་མཚོན་བྱེད་དཔེའི་ཡེ་ཤེས་སྐྱེ།

མཚོན་བྱེད་དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་སྐྱེས་པ་ན་འཕགས་པའི་ས་ཐོབ་པར་འཇོག་པ་ཡིན་ནོ། །བླ་མེད་འཕགས་པའི་ས་དེ་ལ་བརྟག་གཉིས་ལས་གནས་དང་ཉེ་གནས་ལ་སོགས་པ་བཅུ་གཉིས་གསུངས་པ་ནི་སློབ་ལམ་གྱི་དབྱེ་བ་ཡིན་ཏེ། བཅུ་གཉིས་པོ་དེ་དག་བྱང་ཆུབ་སེམས་དཔའི་ས་ཡིན་པའི་ཕྱིར། སློབ་པའི་ས་བཅུ་གཉིས་སུ་བྱེད་པ་དེའི་ཚེ་ཕྱིའི་ཡུལ་པུ་ལླཱི་ར་མ་ལ་ཡ་དང༌། ནང་གི་ཡུལ་སྤྱི་བོ་ལ་སོགས་པ་སུམ་ཅུ་རྩ་གཉིས་ཀྱི་མཁའ་འགྲོ་རྣམས་དབང་དུ་འདུས་པ་ལས་སློབ་པའི་ས་བཅུ་གཉིས་འགྲུབ་པ་ཡིན་ཏེ། ༼༡༣༧༽ ཕྱི་ནང་གི་ཡུལ་བཞི་བཞི་བགྲོད་པ་ལས་གནས་དང་ཉེ་གནས་ཀྱི་ས་གཉིས་དང༌། ཡུལ་གཉིས་གཉིས་བགྲོད་པ་ལས་ཞིང་ལ་སོགས་པའི་ས་བར་པ་བརྒྱད་ཐོབ། ཡང་ཕྱི་ནང་གི་ཡུལ་ཆེན་བཞི་བཞི་བགྲོད་པ་ལས་ས་བཅུ་གཅིག་པ་དང་བཅུ་གཉིས་པ་ཐོབ་པ་ཡིན་པའི་ཕྱིར་ཏེ། བརྟག་གཉིས་ལས། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛཱ་ལནྡྷ་རར་བཤད། །ཅེས་པ་ནས། སྐྱེས་ཚལ་ར་པའི་རྫིང་བུའི་འགྲམ། །ཉེ་བའི་དུར་ཁྲོད་བརྗོད་པར་བྱ། །ཞེས་གསུངས་པའི་ཕྱིར། རྒྱུད་ཚིག་འདི་ལ་འཁྲུགས་བསྡེབས་ནས་ཡུལ་སོ་གཉིས་ཀྱི་ངོས་འཛིན་འཕགས་མཚན་ལྟར་རམ། ཡང་ན་རྩ་རྒྱུད་དང་སཾ་བུ་ཊའི་བརྟག་པ་དྲུག་པ་གཉིས་བསྲེས་ནས་འཆད་པ་ཐུན་མོང་མ་ཡིན་པའི་ལུགས་ཡིན་ཏེ། བདག་མེད་བསྟོད་པར། ས་དང་ལྷ་སྦྱར་བའི་རིམ་པ་ཡང་རྩ་བཤད་བསྲེས་པའི་དབང་དུ་བྱས་པས་སོ། །བདེ་མཆོག་ཉུང་ངུ་སྟེ་རྩ་རྒྱུད་དང༌། ཁ་སྦྱོར་གཉིས་ལས་ཕ་རོལ་ཏུ་ཕྱིན་པ་དང་སྒོ་བསྟུན་པའི་ཆེད་གནས་ནས་ཉེ་བའི་དུར་ཁྲོད་ཀྱི་བར་ལ་ཡུལ་ཉི་ཤུ་རྩ་བཞི་ཡོད་པ་ས་བཅུ་བགྲོད་པར་བྱེད་པའི་ཡུལ་ཆེན་དུ་བསྡུས་པ་ཡིན་ཏེ། གནས་ནི་རབ་ཏུ་དགའ་བའི་ས། །དེ་བཞིན་ཉེ་གནས་དྲི་མ་མེད། །ཞིང་ནི་འོད་བྱེད་པ་ཞེས་བྱ། །ཉེ་བའི་ཞིང་ནི་འོད་འཕྲོ་ཅན། །ཙྪནྡོ་མངོན་དུ་གྱུར་པ་སྟེ། །ཉེ་བའི་ཙྪནྡོ་སྦྱང་དཀའ་བ། །འདུ་བ་རིང་དུ་སོང་བ་སྟེ། །ཉེ་བའི་འདུ་བ་མི་གཡོ་བ། །དུར་ཁྲོད་ལེགས་པའི་བློ་གྲོས་ཏེ། །ཉེ་བའི་དུར་ཁྲོད་ཆོས་ཀྱི་སྤྲིན། །ཕ་རོལ་ཕྱིན་བཅུའི་ས་རྣམས་ལ། །རྣལ་འབྱོར་མ་ཡི་ཀླ་ཀློའི་སྐད། །ཅེས་

༼༡༣༨༽ གསུངས་པའི་ཕྱིར། རྒྱུད་འདི་ལའང་བཅུ་གཅིག་པ་དཔེ་མེད་ཀྱི་ས་དང༌། བཅུ་གཉིས་པ་ཡེ་ཤེས་ཆེན་པོའི་ས་གཉིས་བསྣན་པར་བཤད་དེ། འགྲེལ་པ་ཀུ་མུ་ཏིར་ཨ་བྷི་དྷ་ནའི་ལུང་དྲངས་པ་ལས། འཐུང་གཅོད་དཔེ་མེད་ཡེ་ཤེས་ཏེ། །ཉེ་བའི་འཐུང་གཅོད་ཡེ་ཤེས་ཆེ། །ཞེས་གསུངས་པའི་ཕྱིར། རྒྱུ་མཚན་དེའི་ཕྱིར་ན་སློབ་པའི་ས་ལ་བཅུ་གཉིས་སུ་བྱེད་པ་ཀྱེ་རྡོར་དང་བདེ་མཆོག་གཉིས་ཀ་དགོངས་པ་མཐུན་པ་ཡིན་ནོ། །ལུས་ཅན་སྙིང་གི་དབུས་སུ་ནི། །རྩ་རྣམས་ལྔ་ནི་ཡང་དག་གནས། །ཞེས་པ་ལྟར་གྱི་སྦས་པའི་རྩ་ལྔའི་རླུང་སེམས་དབུ་མར་ཞུགས་པ་དང༌། ཕྱིའི་གླིང་བཞི་རི་རབ་དང་ལྔའི་མཁའ་འགྲོ་དབང་དུ་འདུས་པ་ལས་འབྲས་བུ་ས་བཅུ་གསུམ་པ་སྐྱེད་པ་ཡིན་ཏེ། རྒྱུད་གཞན་ལས། རྡོ་རྗེའི་ས་ནི་བཅུ་གསུམ་པ། །ཞེས་དང༌། རྒྱུད་ཀྱི་བསྡུས་པ་བདག་མེད་བསྟོད་པ་ལས། སྦས་པའི་རྩ་ལྔ་བདུད་བྲལ་ཆ་དང་བཅས། །སྙིང་གའི་དབུས་གནས་གཙུག་ཏོར་མཆོག་ཏུ་ཐིམ། །འཕགས་པའི་ལམ་ལྔ་དྲུག་པའི་ཆ་ཡི་དངོས། །རྡོ་རྗེ་འཛིན་ས་བཅུ་གསུམ་པར་ཕྱག་འཚལ། །ཞེས་གསུངས་པས་སོ། །ཡུལ་ཆེན་ལྷག་མ་ལྔའི་ངོས་འཛིན་ལ། པཎ་ཆེན་ཤཱཀྱའི་མཚན་ཅན་གྱིས། འདུ་བ་དང་ཉེ་བའི་འདུ་བ་གཉིས་ལ་གནས་གཉིས་གཉིས་ཏེ་བཞི་དང༌། མི་སློབ་པའི་གནས་རྡོ་རྗེ་གདན་དང་ལྔ་ལ་བྱེད་གསུངས་པ་ནི་བརྟག་གཉིས་འཕགས་མཚན་ཙམ་ལ་ཡང་རྣམ་དཔྱོད་ཀྱི་སྤྱན་ཟུར་མ་ལྟུང་བའི་རྣམ་འགྱུར་དུ་སྣང་སྟེ། འདུ་བ་དང་ཉེ་བའི་འདུ་བའི་གཞི་ནི་སྔར་གྱི་སོ་གཉིས་པོའི་ནང་དུ་བགྲངས་ཚར་བས་སོ། །རིགས་པས་ཀྱང་གནོད་དེ། འོ་ན་འདུ་བ་དང་ཉེ་བའི་འདུ་བའི་ས་གཉིས་པོ་ ༼༡༣༩༽ དེ་ས་བཅུ་གསུམ་པ་ཡིན་པར་ཐལ། དེ་གཉིས་ཀྱི་གནས་བཞི་པོ་དེས་བཅུ་གསུམ་པ་བགྲོད་བྱེད་ཀྱི་ཡུལ་ཅན་ལྔའི་ནང་ཚན་ཡིན་པའི་ཕྱིར། ལན་གྱིས་ལྡོག་པར་མི་ནུས་སོ། །གཉིས་པ་འཁྲུལ་པ་དགག་པ་ལ་གཉིས་ཏེ། སྦས་པའི་ས་གཉིས་བཅུ་པར་འདུས་པ་དགག མཐར་ཐུག་འབྲས་བུའི་མཚན་གཞི་ལ་འཁྲུལ་པ་དགག་པའོ།

དང་པོ་ལ་གཉིས་ཏེ། ཕྱོགས་སྔ་བརྗོད། དེ་དགག་པའོ། །དང་པོ་ནི། འདི་ལ་ཁ་ཅིག་ཅེས་སོགས་རྐང་པ་བཞི་སྟེ། ཆོས་རྗེ་གཙོང་ཁ་པ་དང༌། རང་ལུགས་ཀྱི་བླ་མ་ཁ་ཅིག་གི་བཞེད་པའོ། །གཉིས་པ་ལ་གཉིས་ཏེ། རྫོགས་རིམ་གྱི་རླུང་སེམས་ཐིམ་ཚུལ་དང་འགལ་བ། བསྐྱེད་རིམ་གྱི་ལྷ་བསྒོམ་ཚུལ་དང་འགལ་བའོ། །དང་པོ་ནི། ཕྱི་རོལ་གྱི་ཡུལ་སོ་བདུན་གྱི་མཁའ་འགྲོ་དབང་དུ་འདུས་པ་དང༌། སྤྱི་བོ་ལ་སོགས་པ་ནང་གི་གནས་སོ་བདུན་གྱི་རླུང་སེམས་དབུ་མར་འདུས་པ་ལས་ས་བཅུ་གསུམ་འགྲུབ་པའི་རྣམ་གཞག་བླ་མེད་ཀྱི་རྒྱུད་ལས་གསུངས་པས། ས་བཅུ་གསུམ་ཁས་ལེན་པའི་ཚེ་སློབ་པའི་ས་ལྷག་མ་གཉིས་བཅུ་པར་ཇི་ལྟར་འདུས་ཏེ་མ་འདུས་པར་ཐལ། སློབ་པའི་ས་ལ་བཅུ་གཉིས་སུ་གྲངས་ངེས་པའི་ཕྱིར། བླ་མེད་ཀྱི་ས་ལམ་གྱི་རྣམ་གཞག་མི་བྱེད་ན་ས་བཅུ་གསུམ་པའི་ཐ་སྙད་ཀྱང་མེད་ཅིང༌། དེའི་ཚེ་སློབ་པའི་ས་ལ་བཅུ་གཉིས་སུ་དབྱེ་བ་དང་ལྷག་མ་གཉིས་བཅུ་པར་བསྡུ་བ་དོན་མེད་དེ། སློབ་པའི་ས་ལ་བཅུ་གཉིས་སུ་དབྱེ་བ་དང་མི་སློབ་པའི་ས་ལ་བཅུ་གསུམ་པར་འཇོག་པ་ནི་བླ་མེད་ཀྱི་ཁྱད་ཆོས་ཡིན་པས་སོ། །སྐྱོན་གཞན་ཡང་དཔེ་མེད་ཀྱི་ས་དང༌། ཡེ་ཤེས་ལྡན་གྱི་ས་གཉིས་པོ་ཆོས་ཀྱི་སྤྲིན་དུ་མི་འདུས་ན། འཐུང་གཅོད་དང་ཉེ་བའི་འཐུང་ ༼༡༤༠༽ གཅོད་ཀྱི་ས་གཉིས་པོ་བཅུ་པར་ཇི་ལྟར་འདུས་ཏེ་མི་འདུས་ལ། གལ་ཏེ་འདུས་ན་འཐུང་གཅོད་དང་ཉེ་བའི་འཐུང་གཅོད་གཉིས་ལས་ཕྱེ་བའི་ཕྱི་ནང་གི་ཡུལ་ཆེན་བརྒྱད་པོ་ཉེ་བའི་དུར་ཁྲོད་དུ་འདུས་པར་འགྱུར་ཏེ། ས་གཉིས་པོ་དེ་ཉེ་བའི་དུར་ཁྲོད་ཀྱི་སར་འདུས་པའི་ཕྱིར། ས་དགུ་པ་དང་བཅུ་པ་གཉིས་ཀྱང་བརྒྱད་པར་འདུས་པར་ཐལ། བཅུ་གཅིག་པ་དང་བཅུ་གཉིས་པ་གཉིས་པོ་བཅུ་པར་འདུས་པའི་ཕྱིར། ཆོས་མཐུན་གྱི་ལན་ཇི་ལྟར་འདེབས་སོམས་ཞིག ཕ་རོལ་ཏུ་ཕྱིན་པ་སློབ་ལམ་ས་བཅུ་ལས་ལྷག་པ་མེད་པར་འདོད་པ་བླ་མེད་པ་སློབ་ལམ་ས་བཅུ་གཉིས་སུ་བྱེད་པ་ལ་གནོད་མི་ནུས་ཏེ།

གལ་ཏེ་ནུས་ན་ཕ་རོལ་ཏུ་ཕྱིན་པ་རང་ལ་ཡང་བྱེ་བྲག་ཏུ་སྨྲ་བ་བྱང་ཆུབ་སེམས་དཔའི་ས་བཅུ་མེད་པར་འདོད་པས། སེམས་ཙམ་པ་དང་དབུ་མ་པས་ས་བཅུ་ཁས་ལེན་པ་ལ་གནོད་པར་འགྱུར་རོ། །གཉིས་པ་བསྐྱེད་རིམ་བསྒོམ་ཚུལ་དང་འགལ་བ་ནི། ས་ལྷག་མ་གཉིས་བཅུ་པར་ཇི་ལྟར་འདུས་ཏེ་མི་འདུས་པར་ཐལ། བདག་མེད་བསྟོད་པར་ས་དང་ལྷ་སྦྱར་བའི་ཚེ་ནང་གི་འཕར་མའི་སྟེང་འོག་ལྷ་མོ་ས་སྤྱོད་མ་དང་མཁའ་སྤྱོད་མ། དབུས་ཀྱི་གཙོ་མོ་བདག་མེད་མ་དང་གསུམ་ས་བཅུ་པ་ལ་གནས་པའི་ཚུལ་བཟུང་བའི་ལྷ་མོ་གྷསྨ་རཱི་རུ་མི་འདུས་པའི་ཕྱིར། གལ་ཏེ་འདུས་ན་ལྷ་མོ་བཅོ་ལྔའི་གྲངས་ངེས་ཉམས་སོ། །ས་ལམ་དང་ལྷ་དེ་ལྟར་མི་སྦྱོར་ན་རྒྱུད་དང་འགལ་ཏེ། བརྟག་པ་དང་པོའི་རྡོ་རྗེའི་རིགས་ཀྱི་ལེའུ་ལས་མི་ཕྱེད་མ་ལ་སོགས་པའི་རྩ་སོ་གཉིས་གསུངས་པ་ལྷ་དང་སྦྱོར་ན། བརྟག་པ་ཕྱི་མར། རྩ་ནི་གཉིས་གཉིས་རྣལ་འབྱོར་མ། །ཞེས་སོགས། སྦྱང་གཞི་རྩ་དང་སྦྱོང་བྱེད་ལྷ་སྦྱར་བའི་ཚུལ་གསུངས་པ་དང་དོན་ ༼༡༤༡༽ གྱིས་འགལ་བའི་ཕྱིར་ཏེ། སྦྱང་གཞི་རྩ་དང་ལྷ་མོ་སྦྱར་བའི་ཤུགས་ལས་ས་ལམ་དང་ལྷ་མོ་སྦྱར་བ་ཡང་བླ་མའི་མན་ངག་གིས་ཤེས་ནུས་པའི་ཕྱིར། གཞན་ཡང་འཁོར་ལོ་སྡོམ་པའི་བདེ་ཆེན་འཁོར་ལོའི་ལྷ་ལྔ་ས་བཅུ་གསུམ་པ་ལ་གནས་པའི་ཚུལ་བཟུང་བ་དང༌། དམ་ཚིག་འཁོར་ལོའི་ལྷ་བརྒྱད་ས་བཅུ་གཅིག་པ་དང་བཅུ་གཉིས་པ་ལ་གནས་པའི་ཚུལ་བཟུང་བ་རྣམས་སྐུ་འཁོར་གྱི་ལྷ་ས་བཅུ་པ་ལ་གནས་པའི་ཚུལ་བཟུང་བ་རྣམས་སུ་འདུས་སམ་མི་འདུས་དཔྱད་པའི་རིགས་པ་སྔར་བཞིན་མཚུངས་ཏེ། དམ་ཚིག་འཁོར་ལོའི་ལྷ་སྐུ་འཁོར་དུ་མི་འདུས་ནས་ལྷག་མ་གཉིས་པོ་ཡང་བཅུ་པར་མི་འདུས་པར་མཚུངས་པའི་ཕྱིར། མདོར་ན། ས་ལམ་གྱི་རྣམ་གཞག་ལ་ཕ་རོལ་ཏུ་ཕྱིན་པའི་ལུགས་བྱེད་ན་ས་བཅུ་གསུམ་པའི་ཐ་སྙད་མེད་ཅིང༌། བླ་མེད་ཀྱི་ལུགས་བཞིན་བྱེད་ན་ས་བཅུ་གསུམ་ཁས་ལེན་དགོས་པས། ཕ་རོལ་ཏུ་ཕྱིན་པའི་ལུགས་ཁོ་ན་དང་མཐུན་པར་མི་བྱ་སྟེ།

དེ་ལ་མངོན་ཞེན་ཆེས་པའི་དབང་གིས་ངེས་པར་མཐུན་པར་བྱས་ན་བླ་མེད་ཀྱི་ས་ལམ་འཆོལ་བར་འགྱུར་བའི་ཕྱིར། གནས་ནི་རབ་ཏུ་འགའ་བའི་ས། །ཞེས་སོགས་ཕ་རོལ་ཏུ་ཕྱིན་པ་དང་སྒོ་བསྟུན་པའི་རྣམ་གཞག་གསུངས་པ་ཡང་ཕ་རོལ་ཕྱིན་པ་ལ་མངོན་ཞེན་ཅན་རྣམས་བླ་མེད་ལ་ཁ་དྲང་བའི་ཕྱིར་གསུངས་པ་ཡིན་ཏེ། དོན་ལ་གནས་ལ། ས་དང་པོ་རབ་ཏུ་དགའ་བ་ནི་འབྲས་བུ་ལམ་བྱེད་ཀྱི་ཐབས་ཀྱིས་མ་ཟིན་པ་དང༌། གནས་ཀྱི་ས་ནི་ལམ་བྱེད་ཀྱིས་ཟིན་པས་དེ་གཉིས་འགལ་བའི་ཕྱིར་རོ། །དཔལ་ལྡན་ཟླ་བས། མདོ་སོགས་ལ་ནི་རབ་ཞུགས་པའི། །ཞེས་སོགས་གསུངས་པ་ཡང་ཚུལ་འདི་འདྲའི་ ༼༡༤༢༽ རིགས་ཅན་ལ་དགོངས་པ་ཡིན་ཏེ། སྔར་ཡུན་རིང་མོར་མདོ་ལམ་དུ་ཞུགས་པའི་སོ་སྐྱེ་སླར་སྔགས་ལམ་དུ་ཞུགས་པ་ན་སྔར་གྱི་དེ་དོན་མེད་པར་སོང་སྙམ་པའི་འགྱོད་པ་སྐྱེས་པ་ལ། དེ་ཟློག་པའི་ཕྱིར་ཕ་རོལ་ཏུ་ཕྱིན་པ་དང་སྒོ་བསྟུན་གྱི་རྣམ་གཞག་གསུངས་པས་སོ། །གཉིས་པ་མཐར་ཐུག་འབྲས་བུའི་མཚན་གཞི་ལ་འཁྲུལ་པ་དགག་པ་ལ་གཉིས་ཏེ། ཕྱོགས་སྔ་བརྗོད། དེ་དགག་པའོ། །དང་པོ་ནི། ཁ་ཅིག་ཕ་རོལ་ཞེས་སོགས་རྐང་པ་ལྔ་སྟེ། བླ་མེད་ཀྱི་ས་བཅུ་གསུམ་པ་བསྒྲུབ་པར་འདོད་ཀྱང་སྒྲུབ་བྱེད་ཐལ་ཆེས་པའི་རང་ཕྱོགས་པ་ཁ་ཅིག་གི་བཞེད་པའོ། །གཉིས་པ་ནི། ལུགས་འདི་ཡང་ཕ་རོལ་ཏུ་ཕྱིན་པ་ལས་སངས་རྒྱས་ཀྱི་ས་བཅུ་གཅིག་པར་བཤད་པ་ལ་འཁྲུལ་ནས། གྲངས་དང་མཚན་གཞི་ནོར་པར་ཟད་པ་ཡིན་ཏེ། ཕ་རོལ་ཏུ་ཕྱིན་པ་ལ་ས་བཅུ་གཅིག་ཏུ་གྲངས་ངེས་པས་ས་བཅུ་གཅིག་པ་སངས་རྒྱས་ཀྱི་མཚན་གཞིར་འདོད། བླ་མེད་ལ་ས་བཅུ་གསུམ་དུ་གྲངས་ངེས་པས་ས་བཅུ་གསུམ་པ་སངས་རྒྱས་ཀྱི་མཚན་གཞིར་འདོད་པའི་ཁྱད་པར་མ་ཕྱེད་འདུག་པའི་ཕྱིར་དང༌། མདོ་སྔགས་གཉིས་མཚན་གཞི་ལ་མི་མཐུན་ཀྱང་སྤངས་རྟོགས་མཐར་ཐུག་བརྙེས་པ་ཞིག་ལ་སངས་རྒྱས་སུ་འཇོག་པས་མཚན་ཉིད་ལ་མཐུན་དགོས་པའི་ཕྱིར། གྲངས་དང་མཚན་གཞི་ནོར་པར་ཟད་ཅེས་པའི་གཞུང་འདི་གོ་དཀའ་བ་ཙམ་འདུག་པས་ད་དུང་དཔྱོད་ལྡན་དག་གིས་དཔྱོད་ཅིག

རང་ལུགས་ནི་ཕར་ཕྱིན་ཐེག་པ་ནས་བཤད་པའི་སྐུ་གསུམ་ཡེ་ཤེས་བཞི་པོ་དེ་སངས་རྒྱས་ཀྱི་སྐུ་དང་ཡེ་ཤེས་མཚན་ཉིད་པ་ཡིན་ཏེ། བྱེ་སྨྲའི་གཞུང་ལུགས་ནས་བླ་མེད་ཀྱི་བར་དུ་འབྲས་བུའི་རྣམ་གཞག་སྐུ་དང་ཡེ་ཤེས་གང་བཤད་པ་རྣམས་རང་རང་གདུལ་ 

༼༡༤༣༽ བྱའི་བློ་ཉིད་ལ་མཚམས་པའི་ཡོན་ཏན་གྱི་ལྡོག་ཆ་སྨོས་པ་མ་གཏོགས་མཐར་ཐུག་གི་འབྲས་བུར་མཚུངས་པས་སོ། །དཔེར་ན་ཤཱཀྱ་ཐུབ་པའི་ཡོན་ཏན་ལ་བྱེ་སྨྲའི་གཞུང་ལུགས་ནས་དབུ་མའི་བར་དུ་སྨོན་གནས་མཁྱེན་པ་དང༌། མངོན་ཤེས་དང༌། སོ་སོ་ཡང་དག་པར་རིག་པ་བཞི་དང༌། སྟོབས་བཅུ་ལ་སོགས་པ་གང་བཤད་པ་རྣམས་སངས་རྒྱས་ཀྱི་ཡོན་ཏན་མཚན་ཉིད་པར་མཚུངས་པ་བཞིན་ནོ། །གལ་ཏེ་གཞུང་ལུགས་དེ་དང་དེར་འབྲས་བུར་བཤད་པ་རྣམས་དེའི་ལམ་རང་རྐང་ལ་བརྟེན་ནས་ཐོབ་དགོས་པས་མི་འཐད་དོ་ཞེ་ན། དེ་ནི་ངེས་པ་མེད་དེ་གཞན་དུ་ན་སེམས་ཙམ་པའི་གཞུང་མདོ་སྡེ་རྒྱན་ནས་བཤད་པའི་འབྲས་བུ་སྐུ་གསུམ་ཡེ་ཤེས་བཞི་པོ་དེ་ནི་སེམས་ཅན་གྱི་གནས་སྐབས་དང༌། སངས་རྒྱས་ཀྱི་གནས་སྐབས་གང་ན་ཡོད་དཔྱད་ནས་མཚམས་འཇོག་དཀའ་བའི་ཕྱིར་རོ། །འདིར་དཔྱད་དགོས་པའི་དོགས་པ་ནི། ཕར་ཕྱིན་ཐེག་པ་ནས་བཤད་པའི་སངས་རྒྱས་མཚན་ཉིད་པ་ཡིན་ན་ས་བཅུ་གཅིག་པ་ཡང་སངས་རྒྱས་སུ་འགྱུར་ཏེ། དེ་ཕར་ཕྱིན་ཐེག་པ་ནས་བཤད་པའི་སངས་རྒྱས་ཡིན་པའི་ཕྱིར། མ་གྲུབ་ན་དེར་ཐལ། དེ་ཕར་ཕྱིན་ཐེག་པ་ནས་སངས་རྒྱས་སུ་བཤད་པའི་ཕྱིར་དང༌། དེ་ཕར་ཕྱིན་ཐེག་པ་བས་སངས་རྒྱས་སུ་འདོད་པའི་ཕྱིར་རོ་སྙམ་ན། ཁོ་བོ་ནི་འདིར་ཁྱབ་པ་མ་ངེས་ཏེ། ཕར་ཕྱིན་ཐེག་པ་ནས་བཤད་པའི་སངས་རྒྱས་ནི་ཕར་ཕྱིན་ཐེག་པ་ནས་བཤད་པ་དང་སངས་རྒྱས་ཀྱི་གཞི་མཐུན་ལ་འཇོག་པས་སངས་རྒྱས་མཚན་ཉིད་པ་ཡིན་ལ། དེ་ནས་སངས་རྒྱས་སུ་བཤད་པ་ནི་མདོ་སྔགས་གཉིས་མཚན་གཞི་འཛིན་ཚུལ་མི་འདྲ་བའི་དབང་གིས་སངས་ ༼༡༤༤༽ རྒྱས་མཚན་ཉིད་པ་ཡིན་པའི་ངེས་པ་མེད་པའི་ཕྱིར་རོ། །འོན་ཀྱང་ཕར་ཕྱིན་ཐེག་པ་ནས་སངས་རྒྱས་སུ་བཤད་ན་སངས་རྒྱས་མ་ཡིན་པས་ཁྱབ་མཐའ་ནི་མི་འཛིན་ཏེ། ཤཱཀ་ཐུབ་ཀྱིས་མ་ངེས་པའི་ཕྱིར་རོ། །ས་བཅུ་གཅིག་པ་སངས་རྒྱས་ཀྱི་མཚན་གཞིར་འདོད་ཀྱང༌། ཕར་ཕྱིན་རང་རྐང་གི་ལམ་ལ་བརྟེན་ནས་ས་བཅུ་པ་མན་ཆད་ན་བགྲོད་པ་ཡོད་ཀྱི།

ས་བཅུ་གཅིག་པ་བགྲོད་པ་ནི་མེད་དེ། ས་ལྷག་མ་གསུམ་བླ་མེད་ཀྱི་ལམ་ཁོ་ན་ལ་བརྟེན་ནས་བགྲོད་དགོས་པ་རྒྱུད་ཀྱི་དགོངས་པ་ཡིན་པའི་ཕྱིར་དང༌། ས་ཆེན་གྱི་ལམ་འཇུག་ལྡོག་གི་ཡིག་ཆུང་ལས་ཀྱང༌། ཁ་ཅིག་ས་བཅུ་མན་ཆད་ཕ་རོལ་ཏུ་ཕྱིན་པའི་ཐེག་པས་ལམ་བགྲོད་ནས། དེ་ནས་རྡོ་རྗེ་ཐེག་པ་ལ་ཞུགས་ཏེ། སྦས་པའི་ས་གཉིས་དང༌། ཕར་ཕྱིན་གྱིས་ཕྱེད་བགྲོད་ནས་རྡོ་རྗེ་འཛིན་པའི་ས་སྔོན་དུ་བྱེད་པ་ཡང་ཡོད་དོ་ཞེས་གསུངས་པས་སོ། །རྫོང་ཕྱོགས་པ་རྣམས་ཕར་ཕྱིན་ཐེག་པ་ལ་བརྟེན་ནས་ས་དང་པོ་ཙམ་ཡང་བགྲོད་པ་མེད་ཅེས་སྨྲ་བ་ཡང་ལུང་འདིས་ཁེགས་པ་ཡིན་ནོ། །དེང་སང་ཁ་ཅིག་ཕར་ཕྱིན་རང་རྐང་ལ་བརྟེན་ནས་ས་བཅུ་པ་མན་ཆད་བགྲོད་པ་ཡང་སྔགས་ལམ་དུ་འཇུག་པའི་ཚེ་སྔགས་ཀྱི་ཚོགས་སྦྱོར་ལ་ངེས་པར་འཇུག་དགོས་ཏེ། བླ་མེད་ཀྱི་མཐོང་ལམ་ཡིན་ན། བླ་མེད་ཀྱི་ཚོགས་སྦྱོར་སྔོན་སོང་ཡིན་པས་ཁྱབ་པའི་ཕྱིར་གསུང་པ་ནི་གཏན་ཚིགས་ཀྱང་མ་གྲུབ་ཅིང་མི་འཐད་དེ། སྦྱོར་ལམ་ཆོས་མཆོག་མན་ཆད་ཕ་རོལ་ཏུ་ཕྱིན་པས་བགྲོད་ཟིན་པས་སྔགས་ལམ་དུ་འཇུག་པ་ན་ཡང༌། ཚོགས་སྦྱོར་སྔར་གྱི་དེ་ཀས་གོ་ཆོད་པས་ད་སྔགས་ལམ་ལས་དང་པོ་ནས་འཇུག་པ་ཡིན་པའི་ཕྱིར། ལམ་འཇུག་ལྡོག་ལས། ཁ་ཅིག་འཇིག་རྟེན་ ༼༡༤༥༽ པའི་ལམ་མན་ཆད་དུ་ཕ་རོལ་ཏུ་ཕྱིན་པའི་ཐེག་པའི་ལམ་བགྲོད་ནས། དེ་ནས་རྡོ་རྗེ་ཐེག་པའི་ལམ་ལ་ཞུགས་ཏེ་ས་དང་པོ་ཡན་ཆད་རྡོ་རྗེ་ཐེག་པའི་ལམ་གྱི་བགྲོད་པ་ཡང་ཡོད་དོ། །ཞེས་གསུངས་པ་དེ་ཁས་ལེན་རིགས་པའི་ཕྱིར། ས་ལྷག་མ་གསུམ་པོ་འདི་ལ་མན་ངག་ལྟར་ན་སྦས་པས་གསུམ་ཟེར་ཏེ། བཅུ་གཅིག་པ་ནི་ཕ་རོལ་ཏུ་ཕྱིན་པ་ལ་མིང་ཙམ་གྲགས་ཀྱང་དོན་མ་བཤད་པས་མིང་མ་སྦས་ལ་དོན་སྦས་པའི་ས་དང༌། བཅུ་གཉིས་པ་ནི་ཕ་རོལ་ཏུ་ཕྱིན་པ་ལ་མིང་དོན་གཉིས་ཀ་མ་གྲགས་པས་གཉིས་ཀ་སྦས་པའི་ས་དང༌། བཅུ་གསུམ་པ་ནི། དོན་ཕ་རོལ་ཏུ་ཕྱིན་པ་ལ་སྐུ་དང་ཡེ་ཤེས་ལ་སོགས་པ་བཤད་ཀྱང་མིང་མ་བཤད་པས།

དོན་མ་སྦས་ལ་མིང་སྦས་པའི་སར་འཇོག་པ་ཡིན་ནོ། །གསུམ་པ་འབྲས་བུའི་ངོ་བོ་རྣམ་པར་བཞག་པ་ལ་གསུམ་སྟེ། སྡེ་སྣོད་ལས་གསུངས་ཚུལ། རྒྱུད་སྡེ་ལས་གསུངས་ཚུལ། མདོ་སྔགས་ཐུན་མོང་བའི་མདོ་ལས་གསུངས་ཚུལ་ལོ། །དང་པོ་ནི། བྱེ་བྲག་ཏུ་སྨྲ་བས་ཆོས་སྐུ་དང༌། གཟུགས་སྐུ་གཉིས་འདོད་ཀྱི། ལོངས་སྐུ་དང་དེའི་སྤྲུལ་གཞི་བྱས་པ་ལས་བྱུང་བའི་སྤྲུལ་སྐུའི་དོན་དང་ཐ་སྙད་གཉིས་ཀ་ཁས་མི་ལེན་ཏེ། འོ་སྐོལ་གྱི་སྟོན་པ་འདི་ཉིད་རྡོ་རྗེ་གདན་དུ་གསར་དུ་སངས་རྒྱས་པའི་གཟུགས་སྐུ་ཙམ་ཞིག་ཏུ་འདོད་པའི་ཕྱིར། སྟོན་པ་འདི་ཉིད་ཀྱི་སྤྲུལ་གཞི་བྱས་པ་ལས་བྱུང་བའི་སྤྲུལ་སྐུ་ནི་ཁས་ལེན་ཏེ། སྟོན་མིན་སྤྲུལ་པ་པོ་དང་བཅས་ཞེས་པའི་ཐད་ཀྱི་འགྲེལ་ཊཱིཀ་རྣམས་ལས། སྟོན་པ་སངས་རྒྱས་ཀྱི་སྤྲུལ་པས་ངག་སྨྲ་བ་ན་ཇི་ལྟར་འདོད་པ་བཞིན་ནུས་པ་དང༌། ༼༡༤༦༽ སྟོན་པ་མ་ཡིན་པའི་སྤྲུལ་པ་གཞན་གྱིས་ཇི་ལྟར་འདོད་པ་བཞིན་སྨྲ་མི་ནུས་པའི་ཁྱད་པར་བཤད་པའི་ཕྱིར། ཚད་མ་སྨྲ་བའི་མདོ་སྡེ་པ་ནས་དབུ་མའི་བར་ནི་སྐུ་གསུམ་ཡེ་ཤེས་བཞི་རུ་འདོད་པ་ཡིན་ཏེ། རྣམ་འགྲེལ་ལས། རྟོག་པའི་དྲ་བ་རྣམ་བསལ་ཅིང༌། །ཟབ་ཅིང་རྒྱ་ཆེའི་སྐུ་མངའ་བ། །ཞེས་དང༌། རྗེ་བཙུན་རྩེ་མོའི་ཞབས་ཀྱིས། སྐུ་གསུམ་ཡེ་ཤེས་བཞི་ཕ་རོལ་ཏུ་ཕྱིན་པའི་ལུགས་དང༌། སྐུ་བཞི་ཡེ་ཤེས་ལྔ་རྡོ་རྗེ་ཐེག་པའི་ལུགས་ཡིན་པར་སྤྱི་རྣམ་ལས་གསུངས་པས་སོ། །སྐུ་བཞི་རྡོ་རྗེ་ཐེག་པ་ལ་གྲགས་ཆེ་བས་དེ་ལྟར་ཡིན་གྱིས་མདོ་ལས་གཏན་མ་བཤད་པ་ནི་མ་ཡིན་ཏེ། བདག་ཉིད་ཆེན་པོའི་ཐུབ་པ་དགོངས་གསལ་ལས། མདོ་རྒྱུད་འགའ་ཞིག་ལས་སྐུ་བཞིར་བཤད་པ་ལྟར་ན། འདིར་བཤད་པའི་ངོ་བོ་ཉིད་ཀྱི་སྐུ་ལ་ཆོས་སྐུར་འདོགས། དེ་ལྟ་བུའི་སྐུ་གསུམ་དབྱེར་མེད་ཕྱེད་པའི་ཁྱད་པར་འགའ་ལ་ངོ་བོ་ཉིད་སྐུ་བཞེད་པའོ། །འོན་ཀྱང་འདི་གསང་སྔགས་ཀྱི་རྒྱུད་སྡེ་ལས་གཙོ་ཆེར་གྲགས་པས་འདིར་མ་བཤད་དོ། །ཞེས་གསུངས་པས་སོ། །གཉིས་པ་ནི།

རྒྱུད་སྡེ་འོག་མ་གསུམ་པོར་སྐུ་གསུམ་འདོད་ཚུལ་སྔ་མ་དེ་དང་ཆ་འདྲ་བ་ལ། རྣམ་པའི་འདོད་ཚུལ་མི་འདྲ་སྟེ། སོ་སོར་ཡོད་པའི་ཕྱིར། རྣལ་འབྱོར་རྒྱུད་དུ་གཟུགས་སྐུ་ལ་རིགས་ལྔར་འདོད་པའི་ཚེ་ཡེ་ཤེས་ལྔ་ཡང་ཁས་ལེན་ཏེ། ཡེ་ཤེས་ལྔ་དང་འབྱུང་བ་ལྔ་དག་བྱ་དག་བྱེད་དུ་སྦྱར་ ༼༡༤༧༽ བར་གསུངས་པའི་ཕྱིར་རོ། །བླ་མེད་ལ་སྐུ་བཞིར་བཞེད་དེ། རྒྱུ་དབང་བཞི་དང་ལམ་བཞི་བསྒོམས་པས་འབྲས་བུ་སྐུ་བཞི་འབྱུང་བ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། མན་ངག་ལས། རྒྱུ་ལ་གནས་པ། དབང་ལས་ཐོབ་པ། ལམ་ལ་གོམས་པ། ལྟ་བ་ལ་ཉམས་སུ་མྱོང་བ། གྲུབ་མཐའ་ལ་རྟགས་སུ་ཤར་བ། འབྲས་བུ་ལ་དོན་མ་ལུས་པ་མངོན་དུ་གྱུར་པ་སྟེ་མན་ངག་གི་གནད་དྲུག་དབང་བཞི་ལ་ཚན་པ་སོ་སོར་སྦྱར་བ་དང༌། སྐུ་ལྔའི་རྣམ་གཞག་གསུངས་པ་ཡང་ཡོད་མོད། འདིར་ཞིབ་པར་མ་བཤད་དེ། གསང་ཆེན་གྱི་གནད་ཟབ་མོ་ཡིན་པའི་ཕྱིར་རོ། །གསུམ་པ་ཐུན་མོང་བ་ལས་གསུངས་ཚུལ་ནི། འཇམ་དཔལ་རང་གི་ལྟ་བ་ཡི་འདོད་པ་མདོར་བསྟན་པའི་མདོ་ལས། སྐུ་གཅིག་གི་རྣམ་གཞག་གསུངས་ཏེ། ཡེ་ཤེས་མིག་གཅིག་དྲི་མ་མེད། །ཅེས་གསུངས་པའི་ཕྱིར། དེ་ལས་སྐུ་གཉིས་ཀྱི་རྣམ་གཞག་ཡང་གསུངས་ཏེ། རང་དོན་དོན་དམ་པའི་སྐུ་དང༌། གཞན་དོན་ཀུན་རྫོབ་པའི་སྐུ་གཉིས་སུ་གསུངས་པའི་ཕྱིར། སྐུ་གསུམ་ཡང་གསུངས་ཏེ། ཆོས་སྐུ་ལོངས་སྐུ་སྤྲུལ་སྐུ་གསུམ་དུ་གསུངས་པའི་ཕྱིར། སྐུ་བཞི་ཡང་གསུངས་ཏེ། ངོ་བོ་ཉིད་ལོངས་རྫོགས་བཅས་དང༌། །ཞེས་སོགས་གསུངས་པས་གྲུབ་པའི་ཕྱིར་ཏེ། བྱམས་པས། སྤྲུལ་པ་ནི་ཞེས་ ༼༡༤༨༽ དགར་ཚིག་སྦྱར་བའི་ཚེ་སྐུ་གསུམ་འབྲས་བུ་ཆོས་སྐུའི་གྲངས་ངེས་ཀྱི་དབྱེ་བར་བཤད། མདོ་འདིར་སྤྲུལ་པ་དང་ཞེས་འབྱེད་ཚིག་སྦྱར་བའི་ཚེ་ཡང་ཆོས་སྐུ་ཡང་དབྱེ་བའི་གྲངས་སུ་བྱས་ནས་སྐུ་བཞིར་བཞེད་པའི་ཕྱིར་རོ། །ཡང་མདོ་སྡེ་ལས་སྐུ་ལྔ་ཡང་བཤད་དེ། སངས་རྒྱས་སྐུ་ལྔའི་བདག་ཉིད་ཅན། །ཞེས་སོགས་གསུངས་པའི་ཕྱིར།

བཤད་ཚུལ་དེ་འདྲའི་རྣམ་དབྱེ་མི་ཤེས་པར་རྒྱ་གར་བ་དང་བོད་ཁ་ཅིག་ཕ་རོལ་ཏུ་ཕྱིན་པའི་ལུགས་ལ་ཡང༌། སྐུ་བཞིའི་རྣམ་གཞག་བྱམས་པའི་ལུང་གིས་འགྲུབ་པར་སྨྲ་བ་ནི་ལུང་ཚིག་ལ་དཔྱད་པའི་ནུས་པ་མེད་པར་ཟད་དེ། དགར་ཚིག་དང་འབྱེད་ཚིག་གི་ཁྱད་པར་ལ་རྣམ་དཔྱོད་ཞིབ་མོས་མ་དཔྱད་པར་ཟད་པའི་ཕྱིར། གཉིས་པ་གནད་དོན་བསྡུས་ཏེ་བསྟན་པ་ནི། མདོར་ན་ཉན་ཐོས་ཀྱི་བྱེ་སྨྲ་ནས་བླ་མེད་ཀྱི་བར་ལ་འབྲས་བུའི་རྣམ་གཞག་གང་བཤད་པ་རྣམས་མཐར་ཐུག་གི་འབྲས་བུ་མཚན་ཉིད་པར་དོན་གཅིག་ལ། འོན་ཀྱང་བཤད་ཚུལ་ཐ་དད་པ་འབྱུང་བ་ལ་ནི་དགོས་པ་ཡོད་དེ། གདུལ་བྱ་སོ་སོའི་བློ་དང་འཚམས་པའི་ཡོན་ཏན་གྱི་ལྡོག་པ་སྨོས་པས་སྤྲོ་བ་བསྐྱེད་པའི་ཆེད་ཡིན་པའི་ཕྱིར་རོ། འདིར་དགོས་པ་འདི་ལྟར་དཔྱད་དགོས་ཏེ། མདོ་སྔགས་གཉིས་འབྲས་བུ་དོན་གཅིག་ན་རྒྱུ་ལམ་ཡང་དོན་གཅིག་པར་ཐལ་བ་དང༌། ཁྱད་པར་བདག་མེད་བསྟོད་འགྲེལ་ལས། རྒྱུ་ལ་ཁྱད་ཞུགས་པས་འབྲས་ ༼༡༤༩༽ བུ་ལ་ཁྱད་བཞུགས་པ་ཆོས་ཉིད་དེ། ཆུས་བཅུས་པའི་སྐྱུ་རུ་ར་དང༌། འོ་མས་བཅུས་པའི་སྐྱུ་རུ་ར་བཞིན་ནོ། །ཞེས་གསུངས་པ་དང་འགལ་ལོ་སྙམ་ན། སྐྱོན་མེད་དེ། ལུང་དེའི་དོན་ནི། ཕ་རོལ་ཏུ་ཕྱིན་པ་བས་འབྲས་བུའི་མཚན་གཞིར་བཟུང་བའི་ས་བཅུ་གཅིག་པ་དེ་སངས་རྒྱས་སུ་མིང་བཏགས་ཀྱང་མཚན་ཉིད་པ་མ་ཡིན་ཏེ། སྤངས་རྟོགས་མ་རྫོགས་པའི་ཕྱིར། ཆུ་ལ་སྦགས་པའི་སྐྱུ་རུ་རའི་དཔེས་མཚོན་པ་དེ་འདི་ཡིན་ནོ། །རྡོ་རྗེ་ཐེག་པ་བས་འབྲས་བུའི་མཚན་གཞིར་བཟུང་བའི་ས་བཅུ་གསུམ་པ་དེ་འོ་མས་སྦགས་པའི་སྐྱུ་རུ་ར་བཞིན་དུ་སྤང་རྟོགས་རྫོགས་པའི་སངས་རྒྱས་མཚན་ཉིད་པ་ཡིན་ཏེ། སློབ་ལམ་མཐར་ཕྱིན་ནས་མི་སློབ་ལམ་གྱི་གནས་སྐབས་སུ་སོན་པའི་ཕྱིར་ཞེས་པའོ། །འབྲས་བུའི་སྐབས་ཏེ་ལྔ་པའི་རྣམ་པར་བཤད་པ་བསྟན་ཟིན་ཏོ།། །།གསུམ་པ་བརྩམས་པ་མཐར་ཕྱིན་མཇུག་གི་དོན་ལ་གཉིས་ཏེ། ཇི་ལྟར་བཤད་པའི་ཚུལ། གང་ཟག་གང་གིས་བཤད་པའོ། །དང་པོ་ལ།

རྒྱུ་གང་གིས་བཤད་པ། གང་ལ་བརྟེན་ནས་བཤད་པ་སོགས་བདུན་ཡོད་པ་ནི། དེ་ལྟར་ཚུལ་བཞིན་བཤད་པ་འདི། །ཞེས་པ་ནས། སྲུང་མའི་དབང་པོས་ལེགས་བཤད་འདི་སྤེལ་ཅིག །ཅེས་པའི་བར་རོ། །གཉིས་པ་ནི། སྡོམ་པ་གསུམ་གྱི་ཞེས་པ་ནས། ཐུབ་བསྟན་རྣམ་པར་རྒྱལ་བའི་དགོན་པར་སྦྱར་བའོ། །ཞེས་པའི་བར་རོ། །དེ་ལྟར་ཀུན་མཁྱེན་ཆོས་ཀྱི་རྒྱལ་པོ་གོ་བོ་རབ་ ༼༡༥༠༽ འབྱམས་པ་བསོད་ནམས་སེང་གེས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བའི་ཁ་སྐོང་ཞེས་བྱ་བའི་རྣམ་བཤད་ལེགས་བཤད་རྒྱན་གྱི་མེ་ཏོག་ཅེས་བྱ་བ་འདི་ནི། ཡོངས་འཛིན་དམ་པ་བཀའ་དྲིན་གཞལ་དུ་མ་མཆིས་པ་འཇམ་པའི་དབྱངས་དབང་ཕྱུག་དཔལ་བཟང་པོ་ལ་སོགས་པ་དམ་པ་རྣམས་ཀྱི་ཞབས་པད་གཙུག་གིས་བསྟེན་པས། མདོ་སྔགས་ཀྱི་གཞུང་ལུགས་དག་ལ་བློའི་སྣང་བ་ཅུང་ཟད་གསལ་བ་ཆོས་སྨྲ་བའི་དགེ་སློང་སྡེ་སྣོད་འཛིན་པ་ངག་དབང་ཆོས་ཀྱི་གྲགས་པ་ཞེས་བྱ་བས། ཀུན་མཁྱེན་བླ་མ་ཉིད་ཀྱིས་མཛད་པའི་མདོ་སྔགས་ཀྱི་བསྟན་བཅོས་ཆེན་པོ་རྣམས་ལ་གཞི་བྱས། རྗེ་བླ་མ་ཀླུ་སྒྲུབ་རྒྱ་མཚོས་མཛད་པའི་རྣམ་བཤད་མིག་འབྱེད་ཀྱི་ཚུལ་དུ་བརྟེན། ཡོངས་འཛིན་དམ་པ་བླ་མ་དབང་ཕྱུག་དཔལ་བཟང་པོའི་གསུང་སྒྲོས་ཟབ་གནད་འགའ་ཞིག་གིས་ཀྱང་མཐའ་བརྒྱན་ནས། རང་གི་བགྲང་གཞི་བཅུ་ཕྲག་གསུམ་དུ་གཅིག་གིས་ལྷག་པར་སོན་པ་སྟག་གི་ལོ་ཐུབ་བསྟན་ཡངས་པ་ཅན་གྱི་ཆོས་གྲྭ་ཆེན་པོར་ཡོངས་སུ་རྫོགས་པར་གྲུབ་པ་འདིས་ཀྱང༌། བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ཡི་གེ་པ་ནི་ངག་དབང་ཕུན་ཚོགས་བདག་གིས་དཀའ་ཚེགས་ཆེན་པོས་བྲིས་པའོ། །ཆོས་འཕེལ་བར་གྱུར་ཅིག། །། ༄༅། །རྣམ་འདྲེན་རྒྱ་མཚོའི་དབུས་ན་པད་དཀར་ལྟར། །ཆེས་བསྔགས་མཐའ་ཡས་གདུལ་བྱ་བུང་བའི་ཚོགས༑ །དམ་ཆོས་བདུད་རྩི་སྦྲང་རྩིས་ཚིམ་མཛད་པ། །ཟླ་མེད་སྟོན་པ་ཤཱཀྱའི་རྒྱལ་དེར་འདུད༑ ། ༡ ཐུབ་པའི་རྒྱལ་ཚབ་རྗེ་བཙུན་༧གོང་མ་ལྔ། །གངས་ཅན་མཛེས་པར་བྱེད་པའི་རྒྱན་དྲུག་སོགས། །གདན་རབས་ཆོས་ཀྱི་ཉི་མ་རིམ་བྱོན་པས། །ཐུབ་བསྟན་པདྨོའི་ཚལ་ཆེན་རྒྱས་པར་མཛད། །

༢ གང་གིས་ལེགས་གསུངས་གསུང་རབ་དགོས་འགྲེལ་ཚོགས། །མཁོ་ཆེའི་རིགས་ཀུན་ཕྱོགས་གཅིག་ལེགས་བསྡུས་ནས། །བསྟན་པ་རིན་ཆེན་རིང་དུ་གནས་པའི་ཕྱིར། །འཛད་མེད་ཆོས་རྒྱུན་སྤེལ་བའི་ལས་འདི་བརྩམས། ། ༣ དགེ་བ་འདིས་མཚོན་དུས་གསུམ་དགེ་བའི་ཚོགས༑ །མ་ལུས་བློ་ཡིས་གཅིག་ཏུ་བསྡོམས་བྱས་ནས། །འགྲོ་ལ་ཕན་བདེའི་འདོད་རྒུ་འབྱུང་བའི་གཞི༑ །ཐུབ་བསྟན་དཔག་བསམ་ལྗོན་པ་རྒྱས་ཕྱིར་བསྔོ། ། ༤ ཇི་སྙེད་གདམས་པའི་ཆུ་ཀླུང་ཀུན་སྡུད་ཅིང༌། །ཡོན་ཏན་རིན་ཆེན་མ་ལུས་འབྱུང་བའི་གནས། །ཐུབ་དབང་བསྟན་པའི་ཆ་གཏེར་ས་སྐྱ་པའི། །རིང་ལུགས་ཕྱོགས་དུས་ཀུན་ཏུ་རྒྱས་གྱུར་ཅིག །༥ བསྟན་འཛིན་སྤྱི་དང་གངས་ལྗོངས་འགྲོ་བའི་མགོན། །འཇིག་རྟེན་དབང་ཕྱུག་ངུར་སྨྲིག་འཆང་བའི་གཙོ༑ །རྒྱལ་བའི་དབང་པོ་བསྟན་འཛིན་རྒྱ་མཚོ་ཡི། །ཞབས་པད་བརྟན་ཅིང་ཐུགས་བཞེད་འགྲུབ་གྱུར་ཅིག ། ༦ དགེ་འདུན་སྡེ་རྣམས་བཤད་སྒྲུབ་ཆོས་སྤྱོད་འཕེལ༑ །འཇིག་རྟེན་ཁམས་ཀུན་ནད་མུག་འཁྲུག་རྩོད་ཞི། །འགྲོ་ཀུན་ཡང་དག་ལྟ་བ་དང་ལྡན་ཞིང༌། །རང་བཞིན་དོན་གཉིས་ལྷུན་གྱིས་འགྲུབ་པར་ཤོག ། ༧ ཅེས་པ་འདི་ཡང་རིམ་སྦིག་བཤད་གྲྭ་ས་སྐྱ་ཆོས་འཕེལ་གླིང་གི་མཁན་པོ་ངག་དབང་རྒྱ་མཚོ་ནས་རང་ལུགས་གཞུང་ཆེན༑ མཁོ་གལ་ཆེ་རིགས་པར་བསྐྲུན་བྱ་རྒྱུར་པར་བྱང་སྨོན་ཚིག་ཞིག་དགོས་ཞེས་ཡིག་ལམ་ནས་རྟེན་བཅས་བསྐུལ་བ་བཞིན། ས་སྐྱ་ཁྲི་འཛིན་སྒྲོལ་མ་ཕོ་བྲང་པ་ངག་དབང་ཀུན་དགས༑ བྲིས་པ་དོན་དང་ལྡན་པར་གྱུར་ཅིག། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270