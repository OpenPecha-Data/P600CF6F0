1$0000270 

༼༡༽ ༄༅། །སྡོམ་པ་གསུམ་གྱི་རབ་ཏུ་དབྱེ་བའི་རྣམ་བཤད་ལེགས་པར་བཤད་པ་ཟླ་འོད་ནོར་བུ་ཞེས་བྱ་བ་བཞུགས་སོ།། ༼༢༽ རང་བཞིན་འོད་གསལ་གདོད་མའི་སེམས་སངས་རྒྱས། །སྡོམ་གསུམ་ལམ་གྱི་ཉམས་སུ་བསྟར་བ་ལས། །མཐར་ཐུག་འགྲོ་བའི་མགོན་གཅིག་ཟས་གཙང་སྲས། །སྟོན་མཆོག་ཐུབ་དབང་ཞབས་ལ་ཕྱག་བགྱི་འོ། །རྒྱལ་བ་ཉིད་དང་མི་གཉིས་རྒྱལ་སྲས་ཚུལ། །མི་ཕམ་མགོན་དང་འཕགས་མཆོག་འཇམ་པའི་དཔལ། །འཛམ་གླིང་མཛེས་བྱེད་རྒྱན་དྲུག་མཆོག་གཉིས་སོགས། །རྒྱ་བོད་བསྟན་འཛིན་བརྒྱུད་པའི་ཚོགས་ལ་འདུད། །ཕྱག་ན་པདྨོའི་རྣམ་འཕྲུལ་ཀུན་དགའ་སྙིང༌། །ཕྱག་ན་རལ་གྲིའི་འོད་འབར་བདུན་བརྒྱུད་དང༌། །ཕྱག་ན་རྡོ་རྗེའི་སྟོབས་མངའ་འགྲོ་མགོན་རྗེ། །ས་སྐྱའི་རྗེ་བཙུན་མཆོག་རྣམས་རྒྱལ་གྱུར་ཅིག །འཇམ་དབྱངས་མཁྱེན་བརྩེའི་ཆ་ཤས་ཡོངས་རྫོགས་རྣམ་དཀར་འཕྲིན་ལས་བསིལ་ཟེར་ཅན། །བློ་གསལ་གདུལ་བྱ་རྒྱ་མཚོའི་གཉེན་གྱུར་གནས་ལྔའི་གཞུང་ལུགས་ཀུ་མུད་འབྱེད། །འཆད་རྩོད་རྩོམ་གྱི་ ༼༣༽ འོད་བརྒྱ་དང་འགྲོགས་སྐྱེ་དགུའི་འདྲེན་བྱེད་སྣང་བའི་དཔལ། །རྒྱལ་རྣམས་མཆོག་ཏུ་དགེས་པའི་བཤེས་གཉེན་ཀུན་དགའ་རྒྱལ་མཚན་གང་དེར་འདུད། །བསོད་ནམས་ཡེ་ཤེས་ཚོགས་གཉིས་རབ་རྫོགས་པའི། །དམ་ཆོས་སྨྲ་བའི་སྒྲ་དབྱངས་སྲིད་ན་བྲེལ། །ཕས་རྒོལ་གླང་པོའི་ཀླད་འགེམས་གདོང་ལྔ་པ། །བསོད་ནམས་སེང་གེའི་ཞབས་ཀྱིས་རྟག་ཏུ་སྐྱོང༌། །ཐུབ་དབང་བསྟན་པའི་ལེགས་བྱས་རིན་ཆེན་ཁྲིར། །སྙིང་སྟོབས་ངལ་འཚོ་དམ་ཆོས་བདུད་རྩིའི་སྐྱེས། །གྲངས་མེད་འགྲོ་ལ་སྦྱིན་པའི་ཕ་རོལ་སོན། །བྱམས་དང་ཐུགས་རྗེའི་དཔལ་མངའ་བཟང་པོར་འདུད། །བཤད་སྒྲུབ་མི་ནུབ་བསྟན་པའི་རྒྱ་མཚོ་ལས། །བློ་གྲོས་ཉིན་མོའི་དབང་ཕྱུག་སྲིད་ན་ཤར། །ཕན་བདེའི་དཔལ་ཡོན་སྐལ་བཟང་འགྲོ་བའི་མིག །རྗེ་བཙུན་བླ་མའི་ཞབས་པད་གཙུག་གིས་མཆོད། །ཡོངས་རྫོགས་རྒྱལ་བའི་བསྟན་པ་རྨ་མེད་པ། །གསལ་བའི་འཛུམ་ཕྲེང་དག་བྱེད་རབ་དབྱེའི་

༼༤༽ གཏམ། །མདོ་སྔགས་ཆོས་ཀུན་ཡོངས་འདུའི་རྐང་འཐུང་དྲིས། །ཕྱོགས་ཀུན་ཁྱབ་བྱེད་རྣམ་བཤད་དེང་འདིར་སྤྲོ། །སྔོན་ཚེ་ཐུབ་པའི་སྤྱན་སྔར་ཞལ་བཞེས་པའི། །དམ་ཚིག་རལ་པ་སྟུག་པོའི་ཁུར་ལྕི་བ། །ཕྱི་ནང་གསང་བའི་དྲེགས་བྱེད་ཆོས་སྲུང་གིས། །འཕྲལ་དང་ཡུན་དུ་ཤིས་པའི་དགེ་ལེགས་སྒྲུབས། །འདིར་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་འཆད་པར་བྱེད་པ་ལ་དོན་གསུམ་སྟེ། བསྟན་བཅོས་རྩོམ་པ་པོའི་ཆེ་བའི་ཡོན་ཏན། དེས་བསྟན་བཅོས་ཇི་ལྟར་བརྩམས་པའི་ཚུལ། བརྩམ་བྱ་བསྟན་བཅོས་ཀྱི་བརྗོད་བྱ་གཏན་ལ་ཕབ་པའོ། །དང་པོ་ནི། ཆུ་ཕོ་སྟག་ལོའི་དཔྱིད་ཟླ་ཉེར་དྲུག་ལ། །ཤེས་རབ་ཟག་མེད་ཡུམ་ལ་བལྟམས་པའི་ཚེ། །འོད་དང་ལྟས་བཟང་རྣམ་པ་དུ་མ་རྣམས། །ཟས་གཙང་སྲས་ལྟར་ངོ་མཚར་དཔག་མེད་བྱུང༌། །ཞེས་པ་ལྟར། དབོ་ཟླ་བའི་ཉེར་དྲུག་གི་ཉིན་ལུང་པ་འཇའ་དང་འོད་ཀྱིས་གང་བ་དང༌། མཁའ་འགྲོ་མང་པོ་འདུ་བ་དང༌། མེ་ཏོག་གི་ཆར་འབབ་པ་ལ་སོགས་པ་ལྟས་ཁྱད་པར་ཅན་དང་བཅས་ནས་སྐུ་བལྟམས་ཤིང༌། དེ་ནས་ལོ་གཅིག་ཙམ་སོང་བ་ན། ས་ལ་ལཉྫ་དང་ཝ་རྟུའི་ཨཱ་ལི་ཀཱ་ལི་རྣམས་བྲིས་ནས། སཾ་སྐྲི་ཏའི་སྐད་དུ་ཀློག་པར་མཛད་པས། རྒྱ་བོད་ཀྱི་ཀློག་དང་ཡི་གེ་ཡང་རང་བབས་སུ་མཁྱེན་པ་ཡིན་ཏེ། རྣམ་ཐར་བསྡུས་པ་ལས། ཆོས་ཀྱི་མ་མོ་མ་བསླབས་ཐུགས་སུ་ཆུད། །ཅེས་པའི་དོན་ཡང་འདི་ཡིན་ནོ། །དེ་ནས་ཐོག་མར་རྗེ་བཙུན་རིན་པོ་ཆེའི་དྲུང་དུ་ཚངས་པར་སྤྱོད་པའི་དགེ་བསྙེན་སོ་ཐར་གྱི་སྡོམ་པ་བཞེས་ཏེ། མཚན་ཀུན་དགའ་རྒྱལ་མཚན་དུ་བཏགས། ལུགས་གཉིས་ཀྱི་ཆོ་གའི་སྒོ་ནས་བྱང་ཆུབ་ ༼༥༽ མཆོག་ཏུ་སེམས་བསྐྱེད་པ་དང༌། དགེས་པ་རྡོ་རྗེའི་དཀྱིལ་འཁོར་དུ་བཅུག་ཅིང་མངོན་པར་དབང་བསྐུར་བའི་སྒོ་ནས་སྔགས་ཀྱི་སྡོམ་པ་ཡང་ནོས་ཏེ།

སྡོམ་གསུམ་གསུམ་རིམ་ཅན་དུ་སྩལ་བའི་བཀའ་དྲིན་ཅན་གྱི་རྩ་བའི་བླ་མ་ནི། རྗེ་བཙུན་རིན་པོ་ཆེ་ཉིད་ཡིན་ནོ། །རྒྱུ་མཚན་དེའི་ཕྱིར་ན་བསྟན་བཅོས་འདིའི་དབུར་སྡོམ་གསུམ་སྟེར་པ་པོའི་རྩ་བའི་བླ་མ་ལ་མཆོད་པར་བརྗོད་པ་འབྱུང་བ་ལ་ཤེས་བྱེད་དང་འཐད་པ་མང་དུ་ཡོད་དོ། །དེ་ཡང་རྗེ་བཙུན་རིན་པོ་ཆེ་ནི། བདག་ཉིད་ཆེན་པོ་འདིའི་སྐྱེ་བ་མང་པོའི་བར་གྱི་དགེ་བའི་བཤེས་གཉེན་དང༌། ལྷག་པའི་ལྷ་ཐ་མི་དད་པ་དེ་ཡིན་ཏེ། ས་སྐྱར་ཆོས་གསུང་བའི་ནམ་མཁར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་བྱོན་ནས། ཁྱོད་མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔའི་བར་དུ་རིག་པའི་གནས་ལྔ་ལ་མཁས་པའི་པཎྜི་ཏར་གྱུར། དེའི་བར་གྱི་བླ་མ་ང་ཡིན། དེ་ལས་གཞན་ཁྱོད་སུས་ཀྱང་འདུལ་བར་འོས་པ་མ་ཡིན་ནོ། །ཞེས་གསུངས་པ་དང༌། ཕྱིས་སྐྱ་བོ་ཁ་གདངས་སུ་ཡང༌། ཆོས་གསུང་བའི་མདུན་གྱི་ནམ་མཁར་དེ་བཞིན་བྱུང་བས་སྔར་གྱི་དེ་དྲན་གསུང་ངོ༌། དེ་སྐད་དུ། སངས་རྒྱས་འཕྲིན་ཞུ་ལས་ཀྱང༌། སངས་རྒྱས་ཀུན་གྱི་ཡེ་ཤེས་སྐུ། །གཅིག་ཏུ་བསྡུས་པ་འཇམ་པའི་དབྱངས། །དགེ་བསྙེན་མཆོག་གི་སྐུར་བསྟན་ནས། །བདག་གི་འཁྲུལ་པའི་དྲ་བ་བཅད། །ཡུན་རིང་དུས་ནས་འདི་ཉིད་ནི། །ཁྱོད་ཀྱི་དགེ་བའི་བཤེས་གཉེན་ཞེས། །མཁའ་ལ་དེ་ལྟའི་སྒྲ་བསྒྲགས་པ། །ལེགས་འདོམས་ཁྱོད་ལ་ཕྱག་འཚལ་ལོ། །ཞེས་དང༌། རྣམ་ཐར་བསྡུས་པ་ལས། མི་ནས་མིར་གྱུར་སྐྱེ་བ་ཉི་ཤུ་ལྔར། །འཇམ་པའི་དབྱངས་ཀྱིས་རྗེས་སུ་བཟུང་གྱུར་ཅིང༌། །བཟོ་དང་གསོ་བ་སྒྲ་ཚད་ནང་དོན་རིག །མཚུངས་བྲལ་ཁྱོད་ ༼༦༽ ལ་སྤྱི་བོས་ཕྱག་འཚལ་ལོ། །ཞེས་གསུངས་སོ། །དེས་ན་ཆོས་དང་འཇིག་རྟེན་གྱི་དགེ་ལེགས་ཀྱི་རྟེན་འབྲེལ་ཐམས་ཅད་ཀྱང་རྗེ་བཙུན་རིན་པོ་ཆེ་ཉིད་ལས་འགྲིག་པ་ཡིན་ཏེ། སྐབས་ཤིག་རྗེ་བཙུན་རིན་པོ་ཆེ་བསྙུང་བའི་ཚུལ་བསྟན་པའི་ཚེ། བདག་ཉིད་ཆེན་པོ་འདིས་ཕྱག་ཕྱིའི་ངལ་བ་ལྷུར་བླངས་ཤིང་མོས་གུས་རྩེ་གཅིག་ཏུ་མཛད་པས།

རྗེ་བཙུན་ཡང་ཐུགས་མཉེས་ཏེ། ལམ་ཟབ་མོ་བླ་མའི་རྣལ་འབྱོར་གནང༌། དེ་ནས་བླ་མ་རྗེ་བཙུན་སངས་རྒྱས་ཐམས་ཅད་ཀྱི་ངོ་བོ་འཇམ་པའི་དབྱངས་སུ་གཟིགས་པས། ཆོས་ཐམས་ཅད་ཀྱི་གནད་ཕྱིན་ཅི་མ་ལོག་པར་གོ་བའི་རྣམ་དཔྱོད་ཀྱི་བློ་གྲོས་ནང་ནས་བརྡོལ་ཏེ། ཕྱི་ཤེས་བྱ་རིག་པའི་གནས་ལྔ་ལ་ཐོགས་མེད་ཀྱིས་མཁྱེན་པ་དང༌། ཕས་ཀྱི་རྒོལ་བ་ཀུན་ཟིལ་གྱིས་གནོན་ནུས་པའི་མི་འཇིགས་པའི་སྤོབས་པ་མངའ། རྒྱ་བོད་ཀྱི་རྒྱལ་པོ་དྲེགས་པ་ཅན་རྣམས་ཀྱང་འདུད་པ་སོགས་ལྷ་འདྲེ་མི་གསུམ་ཐམས་ཅད་དབང་དུ་འདུས། ནང་དུ་ཡང་ཕྱི་རོལ་གྱི་གཡེང་རྐྱེན་གྱིས་བརྫི་བར་མི་ནུས་པའི་ཏིང་ངེ་འཛིན་གྱི་རྒྱུན་བརྟན་པོ་བྱུང་བ་ཡིན་གསུང༌། དེ་སྐད་དུ། ཟབ་མོའི་ལམ་གྱི་བྱིན་གྱིས་བརླབས་པའི་ཚེ། །རྗེ་བཙུན་བླ་མ་འཇམ་པའི་དབྱངས་སུ་གཟིགས། །སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། །ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། །ཞེས་སོ། །འཆད་རྩོད་རྩོམ་གསུམ་གྱིས་བསྟན་པ་སྤེལ་ཚུལ་ནི། དགུང་ལོ་དགུ་པར། སྒྲུབ་ཐབས་མཚོ་སྐྱེས་དང༌། གསང་སྔགས་ཕྲ་མོ་ཅི་རིགས་གསུངས། བཅུ་གཅིག་པའི་དུས་སུ་བརྟག་གཉིས་དང་སངས་རྒྱས་མཉམ་སྦྱོར། བཅུ་གཉིས་པའི་དུས་སུ་གུར་དང་སཾ་བུ་ཊ་གསུངས་པ་ནས། བདུན་ཅུའི་བར་དུ་མདོ་སྔགས་རིག་གནས་དང་བཅས་པའི་བཤད་པ་རྒྱུན་མ་ཆད་པར་མཛད་ཅིང༌། ཁྱད་པར་ཁ་ཆེ་པཎ་ཆེན་ལ་ ༼༧༽ ཚད་མ་གསན་པའི་རྗེས་སུ། རྗེ་དེ་ཉིད་ཀྱི་བཀའ་དྲིན་བསབ་པའི་ཕྱིར་ཉིན་རེ་བཞིན་ཚད་མའི་ཆོས་ཐུན་རེ་ཆག་མེད་དུ་དགུང་ལོ་དྲུག་ཅུ་རེ་གསུམ་པ་ལ་རྒྱ་ནག་ལ་མ་གཤེགས་ཀྱི་བར་དུ་གསུངས། དེ་ཡང་སྲས་ཀྱི་གཙོ་བོ་ཤར་ནུབ་གུང་གསུམ། ཁང་གཉན་ཞང་གསུམ། འུ་ཡུག་པ་རིག་པའི་སེང་གེ་སོགས་ལ་བཤད་ཉན་མཛད་པས། རྣམ་འགྲེལ་གྱི་བཤད་སྲོལ་དེང་སང་གི་བར་དུ་ཉི་མ་ལྟར་གསལ་བར་མཛད་པ་འདི་ཡིན་ནོ། །བདག་ཉིད་ཆེན་པོ་འདི་ཉིད་ཀྱི་སྙན་པའི་གྲགས་པས་རྒྱ་གར་ཤར་ནུབ་ཀུན་ཏུའང་ཁྱབ་པའི་ཚེ།

འཕྲོག་བྱེད་དགའ་བོ་ལ་སོགས་པའི་ཕྱི་རོལ་པ་རྣམས་ཀྱི་ཕྲག་དོག་གིས་མ་བཟོད་པར་རྩོད་པར་བརྩམས་ཏེ། མང་ཡུལ་སྤྱི་རོང་དུ་ཉི་མ་བཅུ་གསུམ་གྱི་བར་དུ་རྩོད་པ་མཛད་པས། ཕྱི་རོལ་བ་རྣམས་ཕམ་ཞིང༌། བདག་ཉིད་ཆེན་པོ་འདིའི་ཕྱག་དཔུང་གཡས་པར་རྗེ་བཙུན་འཇམ་པའི་དབྱངས་མངོན་སུམ་དུ་བྱོན་ནས་རྩོད་པའི་གྲོགས་མཛད། དེའི་ཚེ་འཕྲོག་བྱེད་དགའ་བོས། ཁྱོན་མིན་ཁྱོད་ཀྱི་ཕྲག་པ་གཡས་པ་ཡི། །དམར་སེར་རལ་གྲི་ཅན་དེ་མ་ཐུབ་པས། །དེ་བས་ཁྱོད་རྒྱལ་ང་ནི་ཕམ་པར་གྱུར། །ཞེས་ཟེར་ཞིང་ནམ་མཁའ་ལ་འཕུར་ནས་འགྲོས་པར་བརྩམས་པས། དཔལ་ལྡན་གྲུབ་ཐོབ་འདར་ཆར་གྱི་རྫུ་འཕྲུལ་གྱིས་ནམ་མཁའི་དབྱིངས་མཐོན་པོ་ནས་བཀུག་སྟེ། བདག་ཉིད་ཆེན་པོའི་དྲུང་དུ་རལ་པའི་ཁུར་བྲེགས་ནས་རབ་ཏུ་བྱུང་ཞིང༌། དེའི་ཚེ། རྒྱ་མཚོའི་གོས་ཅན་རྒྱ་མཚོའི་མཐའ་ཀླས་ས་ཆེན་འདི་ན་ལྷ་ཆེན་པོ། །ཞེས་པ་ནས། ད་དུང་དུ་ཡང་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་བྱས་ནས། །བདེ་བར་གཤེགས་པའི་བསྟན་པའི་ཚུལ། །ཀུན་དགའི་རྒྱལ་མཚན་འཛིན་པར་ཤོག །ཅེས་པའི་བར་གྱི་ཚིགས་བཅད་གསུངས་ཤིང༌། རལ་བ་རྣམས་རྒྱལ་བའི་བསྟན་པ་ལ་བྱ་བ་མཛད་པའི་སྙན་ ༼༨༽ གྲགས་དྲིལ་བསྒྲོགས་པའི་རྟེན་དུ། ད་ལྟ་ཡང་དཔལ་ལྡན་ས་སྐྱའི་གཙུག་ལག་ཁང་གི་ཀ་རྒྱན་ལ་ཡོད་དོ། །དེ་སྐད་དུ། རྟོག་གེ་ངན་པའི་རྒོལ་བ་ཐམས་ཅད་བཟློག །རློམ་པས་ཁེངས་པའི་རྟོག་གེ་ཟིལ་གྱིས་མནན། །མཁས་པའི་གྲགས་པས་ས་སྟེང་ཐམས་ཅད་ཁྱབ། །འཇིགས་བྲལ་ཁྱེད་ལ་སྤྱི་བོས་ཕྱག་འཚལ་ལོ། །ཞེས་སོ། །དེ་ལྟར་འཆད་པ་ཉི་མའི་འོད་ཟེར་གྱིས་གདུལ་བ་བློ་གསལ་གྱི་པདྨོ་ཁ་ཕྱེ་བ་དང༌། རྩོད་པ་གནམ་ལྕགས་ཀྱི་ཐོག་གིས་རྒོལ་ངན་གྱི་བྲག་རི་སྙིལ་བའི་སྒོ་ནས་རྒྱལ་བའི་བསྟན་པ་ལ་བྱ་བ་མཛད་པར་མ་ཟད། སྡེབ་ལེགས་རྩོམ་གྱི་ཕྲེང་བས་ཀྱང་ས་ཆེན་པོའི་ཁོར་ཡུག་ཀུན་ཏུ་རྒྱལ་བའི་བསྟན་པ་རྨ་མེད་པ་ཆེས་ཆེར་གསལ་བར་མཛད་པ་ཡིན་ཏེ།

ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་མདོ་རྒྱུད་ཀུན་གྱི་གླེགས་བམ་གཅིག་ཏུ་གྱུར་པ་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བ་དང༌། དངོས་སྟོབས་ཀྱི་རིགས་པ་དང་རིགས་པ་མ་ཡིན་པ་རྣམ་པར་འབྱེད་པ་ལ་སྡེ་བདུན་གྱི་སྙིང་པོ་ཚད་མ་རིགས་པའི་གཏེར་དང༌། འཇིག་རྟེན་གྱི་ཚུལ་དང་ཚུལ་མིན་རྣམ་པར་འབྱེད་པ་ལ་ལེགས་པར་བཤད་པ་རིན་པོ་ཆེའི་གཏེར་དང་གསུམ་པོ་འདི་ནི་དཔྱོད་ལྡན་གྱི་མིག་བུ་ལྟ་བུར་གྱུར་ཅིང༌། སྲིད་མཐའི་བར་དུ་ཡང་ཡང་དག་པའི་ལམ་གྱི་སྣང་བ་ཆེས་ཆེར་གསལ་བར་སྟོན་པ་ལ་ཚད་ཐུབ་ཀྱི་གཞུང་ཡིན་ནོ། །གཞན་ཡང་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཉམས་ལེན་མ་ལུས་པ་གསལ་བར་སྟོན་པ་ལ་ཐུབ་པ་དགོངས་གསལ་དང༌། རྡོ་རྗེ་ཐེག་པ་ལ་བདག་མེད་བསྟོད་འགྲེལ་ལ་སོགས་པའི་བསྟན་བཅོས་མཐའ་ཡས་པ་དང༌། རབ་དབྱེ་ལས་འཕྲོས་པའི་དཀའ་བའི་གནས་ཀྱི་དྲིས་ལན་མང་པོ་དང༌། རབ་དབྱེའི་སྙིང་པོ་བསྡུ་བའི་སྒོ་ནས་བསྟན་པ་ལ་བྱ་བ་མཛད་ཚུལ་ཆེ་ལོང་ཙམ་བརྗོད་དེ། སངས་རྒྱས་ཀྱི་ཐུགས་རྗེ་ལ་ལྷག་པར་བསྐྲུལ་བའི་ ༼༩༽ བསྟན་བཅོས་ཕྱོགས་བཅུའི་སངས་རྒྱས་འཕྲིན་ཞུ་ལ་སོགས་ངོ་མཚར་བ་དུ་མ་དང༌། སྒྲའི་བསྟན་བཅོས་མཁས་པ་ལ་འཇུག་པའི་སྒོ་དང༌། སྒྲ་ཉེ་བར་བསྡུ་བ་ལ་སོགས་པ་དང༌། སྡེབ་སྦྱོར་གྱི་བསྟན་བཅོས་མེ་ཏོག་གི་ཆུན་པོ་དང༌། མངོན་བརྗོད་ཀྱི་བསྟན་བཅོས་ཚིག་གི་གཏེར་དང༌། ཟློས་གར་གྱི་བསྟན་བཅོས་རབ་དགའི་འཇུག་པ་ལ་སོགས་པ་མཐའ་ཡས་པ་མཛད་དེ། གངས་རིའི་ལྗོངས་འདིར་ལྔ་རིག་ཤེས་བྱའི་གནས་ཀུན་ལ་མཁྱེན་པའི་བློ་གྲོས་ཐོགས་པ་མེད་པའི་པཎྜི་ཏ་ཆེས་མཆོག་ཏུ་གྱུར་པ་ནི་བདག་ཉིད་ཆེན་པོ་འདི་ཉིད་ཡིན་ནོ། །མཐར་བདག་ཉིད་ཆེན་པོའི་སྙན་པའི་གྲགས་པས་འཛམ་གླིང་ཀུན་ཏུ་ཁྱབ་པའི་ཚེ། རྒྱ་ནག་གི་རྒྱལ་པོ་གོ་དན་གྱི་དོར་ཏ་ཞེས་བྱ་བའི་སྤྱན་འདྲེན་ཕོ་ཉ་མངགས་ཏེ། དེ་ཡང་རྒྱལ་པོ་ངེད་ཀྱི་ལུང༌། ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་གོ་བར་བྱེད་པའི་གཏམ།

ངེད་ཀྱི་ཕ་མ་དང་གནམ་སའི་དྲིན་ལེན་བསབ་པའི་ཕྱིར་མཆོད་གནས་ཤིག་དགོས་པ། བརྟག་པ་བྱས་པས་ཁྱེད་འོས་སུ་ཤར་བས། ལམ་གྱི་དཀའ་ཚེགས་ལ་མ་འཛེམ་པར་ཡོང་དགོས། གལ་ཏེ་ཁྱེད་ན་སོ་རྒས་སོ་ཞེ་ན། སྔོན་ཐུབ་པའི་དབང་པོས་སེམས་ཅན་གྱི་དོན་དུ་ལུས་གྲངས་མེད་སྦྱིན་པར་བཏང་བ་མི་དྲན་ནམ། དེས་ཀྱང་མི་ཡོང་ན་ངའི་མཐའི་དམག་དཔུང་ཆེན་པོ་བསྐུལ་ནས་སེམས་ཅན་མང་པོ་ལ་གནོད་པ་བྱས་ན་ཁྱོད་མི་སྐྲག་པ་ཨེ་ཡིན། ཞེས་སོགས་ཀྱི་འཕྲིན་ཡིག་དང༌། གནང་སྦྱིན་གྱི་རྟེན་དུ་གོས་ཆེན་ལུ་ཧང་གསེར་མདོག་གི་རིང་འགག་སོགས་ཁྱད་པར་ཅན་གྱི་དངོས་པོ་ཚད་མེད་པ་དང་བཅས་པ་འབྱོར་པས། སྔར་བླ་མ་རྗེ་བཙུན་ཆེན་པོས་ཁྱོད་ཉིད་ཚེ་གཞུག་ཏུ། མི་རིགས་མི་གཅིག་སུམ་བརྒྱ་དྲུག་ཅུའི་ཡུལ། སྐད་རིགས་མི་གཅིག་བདུན་བརྒྱ་ཉི་ཤུའི་སྐད་སྒྲོག་པ་བྱང་ ༼༡༠༽ ནས་བྱང་ཕྱོགས་རྒྱལ་ཁམས་ཧོར་གྱི་ཡུལ་ནས། ཞྭ་ཁྲ་འདྲ་བ། ལྷམ་ཕག་སྣ་འདྲ་བ་གྱོན་པའི་དོར་ཏ་ཞེས་པའི་རྐང་མགྱོགས་བཏང་ནས་འབོད་དུ་བྱུང་བའི་ཚེ། ཐེ་ཚོམ་མ་བྱེད་པར་མྱུར་དུ་སོང་ཞིག སངས་རྒྱས་ཀྱི་བསྟན་པ་དང༌། སེམས་ཅན་ལ་ཕན་པ་དཔག་ཏུ་མེད་པ་འབྱུང་ངོ༌། །ཞེས་ལུང་བསྟན་པ་དྲན་ནས། དགུང་ལོ་དྲུག་ཅུ་རྩ་གསུམ་པ་ཤིང་ཕོ་འབྲུག་གི་ལོ་ལ། དཔལ་ལྡན་ས་སྐྱ་ནས་སྐུའི་དབོན་པོ་འཕགས་པ་སྐུ་མཆེད་གཉིས་དང་བཅས་པ་བྱོན་ཏེ། དྲུག་ཅུ་རྩ་ལྔ་པ་མེ་ཕོ་རྟའི་ལོ་ལ། ཕོ་བྲང་ཆེན་པོ་ལིང་ཆུ་རྩེར་ཕྱགས་ཕེབས། དེའི་ཚེ་རྒྱལ་པོ་གོ་དན་ཧོར་ཡུལ་དུ་སོང་བ་ཚུར་བྱོན་པ་དང༌། ལུག་ལོ་ཟླ་བ་དང་པོ་ལ་མཇལ། ཆོས་དང་འཇིག་རྟེན་གྱི་གསུང་གླེང་མང་དུ་མཛད། རྒྱལ་པོ་ལ་ཐེག་པ་ཆེན་པོའི་སེམས་བསྐྱེད་ལ་སོགས་པ་ཟབ་པ་དང་རྒྱ་ཆེ་བའི་ཆོས་མང་པོ་གནང་ནས། ཧོར་གྱི་རྒྱལ་ཁམས་དཀོན་མཆོག་མཆོད་པ་སོགས་དགེ་བ་སྒྲུབ་པ་དང༌། མི་དགེ་བའི་ལས་ལམ་ཆ་ཤས་ཀྱིས་སྤངས་ནས་སངས་རྒྱས་ཀྱི་བསྟན་པ་རིན་པོ་ཆེ་ལ་འཇུག་པར་མཛད་དོ། །དེ་ལྟར་རྒྱ་ཧོར་གྱི་ཡུལ་དུ་རྣམ་དཀར་གྱི་འཕྲིན་ལས་རྒྱ་ཆེན་པོ་འབྱུང་བའི་རྒྱུ་མཚན་ནི།

སྔ་མོར་བདག་ཉིད་ཆེན་པོ་ཉིད་ཀྱི་གསུང་ལས་ཀྱང༌། བདག་ཀྱང་སྔོན་གྱི་བྱེད་པ་འགའ་ཡིས་རྒྱུས། །བསྟན་པའི་ཉི་མ་ཤར་གྱི་ཕྱོགས་སུ་འཆའ། །ཞེས་དང༌། རྗེ་བཙུན་ཆེན་པོ་བྱང་གི་ཉི་ལུང་ཕུག་པར་བཞུགས་དུས། ཧོར་གྱི་ཆ་ལུགས་ཅན་གྱི་རྟ་མི་ས་གཞི་གོ་བཀབ་པ་ཙམ་བྱུང་བ་ལ། ཉེ་གནས་ཀྱིས་ཅི་ཡིན་བསམས་པ་ལ། ཐམས་ཅད་བླ་མ་རྗེ་བཙུན་ཉིད་བཞུགས་པའི་ཕུག་པའི་ནང་དུ་ཆུད་ནས་སྐུ་མདུན་དུ་འཁོད་དེ། ཁྱེའུ་གཡུའི་ཐོར་ཚུགས་ཅན། དུང་སོ་ཁོར་མར་བྱས་པ་ཞིག་ལངས་ནས། ཧོར་གྱི་སྐད་རྣམས་བོད་སྐད་དུ་བསྒྱུར་ནས་ཞུ་བ་འདི་ལྟར། ༼༡༡༽ ངེད་ཧོར་གྱི་ཕོ་ལྷ་གནམ་སྡེ་དཀར་པོ་བྱ་བ་ཡིན་པས། རྗེ་བཙུན་ཉིད་ཧོར་ཡུལ་དུ་བྱོན་ནས་ལྷ་མི་ཐམས་ཅད་ལ་ཕན་པར་མཛད་དུ་གསོལ་ཟེར་བ་ལ། རྗེ་བཙུན་གྱི་ཞལ་ནས་ང་ན་སོ་ཡང་རྒས། ཁྱེད་ཧོར་དང་ལས་འབྲེལ་ཆེར་མེད་པས། མ་འོངས་ཕན་པའི་ཚ་བོ་ཀུན་དགའ་རྒྱལ་མཚན་སྤྱན་དྲོངས་དེས་ཕན་པ་རྒྱ་ཆེན་པོ་འབྱུང་གསུངས་པ། ཁྱེའུ་དེས་ཧོར་སྐད་དུ་བསྒྱུར་ནས་ཧོར་རྣམས་ལ་སྨྲ་བར་བྱེད། ཁྱེའུ་དེ་ནི་དྲི་ཟའི་རྒྱལ་པོ་གཉན་ཆེན་ཐང་ལྷ་ལོ་ཙཱ་ལ་ཡོང་བ་ཡིན། དེར་རྗེ་བཙུན་གྱིས་ནང་མཆོད་ནས་ཡི་གེ་འབྲུ་གསུམ་གྱི་བྱིན་གྱིས་བརླབས་ཤིང་ཧོར་རྣམས་ལ་གཏོར་བས། ཁོང་རྣམས་ནི་མཚན་ཐོག་ཐག་བདུད་རྩི་འཐུང་བའི་སྣང་བ་བྱེད་ཅིང༌། ཧོར་གྱི་སྐད་དུ་གླུ་ལེན་ཞིང༌། བྲོ་འཁྲབ། སང་ནམ་ལངས་པ་དང༌། ཚང་མ་ཐེགས་སོང་བ་དང༌། ཡང་རྗེ་བཙུན་ཉིད་ཆ་ལུང་རྡོ་རྗེའི་བྲེག་རྫོང་དུ་སྒྲུབ་པ་ལ་རྩེ་གཅིག་ཏུ་བཞུགས་དུས། དཔལ་ཚོགས་ཀྱི་བདག་པོས་བྱེ་རུའི་སྐས་བཙུགས་ནས་མཁའ་དབྱིངས་མཐོན་པོར་སྤྱན་དྲངས་ཏེ། རྒྱ་ཧོར་གྱི་རྒྱལ་ཁམས་ཀུན་གསལ་བར་བསྟན་ནས་འདི་དག་ཁྱོད་ཀྱི་གདུལ་བྱ་ཡིན་ཟེར་བ་ལ། ང་དང་ཧོར་ལས་འབྲེལ་ཆེར་མེད་པས། མ་འོངས་པ་ན་ངའི་ཚ་བོ་འཇམ་དབྱངས་ཀྱི་སྤྲུལ་པ་ཀུན་དགའ་རྒྱལ་མཚན་ལ་གདུལ་བྱ་འདི་དག་ཡོང་བ་གྱིས་གསུང་བའི་བཀའ་བསྒོས་མཛད་པར་བརྟེན།

ཕྱིས་སུ་རྒྱ་ཧོར་གྱི་རྒྱལ་ཁམས་ཀུན་བདག་ཉིད་ཆེན་པོ་ཁུ་དབོན་བརྒྱུད་པ་དང་བཅས་པའི་གདུལ་བྱར་གྱུར་ཅིང༌། ཁ་ཆེ་པཎ་ཆེན་རྒྱ་གར་ཤར་ཕྱོགས་གསེར་འོད་རྒྱལ་མཚན་ཞེས་བྱ་བའི་གཙུག་ལག་ཁང་ན་བཞུགས་པའི་ཚེ། རྒྱ་ནག་གི་རྒྱལ་པོའི་སྤྱན་འདྲེན་གྱི་ཕོ་ཉ་བྱུང་བའི་ཐོ་རངས་ཀྱི་དུས་སུ་འཕགས་པ་སྤྱན་རས་ 

༼༡༢༽ གཟིགས་ཀྱི་སྤྲུལ་པའི་དགེ་སློང་མཛེས་ཤིང་ཡིད་དུ་འོང་བ་ཞིག་གིས། ད་ལྟ་ཁྱེད་ཀྱིས་འདུལ་བའི་དུས་ལ་མ་བབས། བོད་ཡུལ་དུ་ཁྱེད་ཀྱི་སློབ་མ་འཇམ་པའི་དབྱངས་ཀྱིས་བྱིན་གྱིས་བརླབས་པ་ཞིག་འབྱུང་བ་དེའི་གདུལ་བྱ་ཡིན་ནོ། །ཞེས་ལུང་བསྟན་པ་དང་ཡང་མཐུན་ནོ། །དེས་ན་བདག་ཉིད་ཆེན་པོ་འདི་ནི་ངེས་པར་བཅོམ་ལྡན་འདས་འཇམ་པའི་དབྱངས་ཀྱི་སྤྲུལ་པར་གདོན་མི་ཟ་སྟེ། ཁ་ཆེ་པཎ་ཆེན་སིང་ག་ལའི་གླིང་དུ་བྱོན་པའི་ཚེ། འཕགས་པ་དགྲ་བཅོམ་པ་ཞིག་གིས་མེ་ཏོག་སེར་པོ་ཞིག་གཏད་ནས། ཁྱེད་བོད་དུ་བྱོན་པ་ན་མེ་ཏོག་འདི་གང་དུ་ཁ་བྱེ་བ་ན་འཇམ་དབྱངས་ཀྱི་སྤྲུལ་པ་ཞིག་འོང་བས་དེ་ལ་ཕུལ་ཞིག་ཅེས་ལུང་བསྟན་པ། ཕྱིས་ས་སྐྱར་བདག་ཉིད་ཆེན་པོ་དང་མཇལ་དུས་མེ་ཏོག་དེ་ཁ་བྱེ་བ་དང༌། ཡང་བདག་ཉིད་ཆེན་པོ་ལིང་ཆུ་རྩེར་ཁང་ན་བཞུགས་པ་ན་མི་མང་པོ་ཞིག་གིས་རི་བོ་རྩེ་ལྔ་ལ་མཆོད་པ་ལ་ཕྱིན་པས། ཐམས་ཅད་ཀྱི་རྨི་ལམ་དུ་ད་ལྟ་འཇམ་དབྱངས་རི་བོ་རྩེ་ལྔ་ན་མི་བཞུགས། ལིང་ཆུ་རྩེར་ཁབ་ན་ཆོས་གསུང་གིན་ཡོད་ཟེར་བ་རྨིས་ཏེ། ཐམས་ཅད་ཀྱིས་ལིང་ཆུར་འོངས་པས་བདག་ཉིད་ཆེན་པོ་ཆོས་གསུང་གིན་བཞུགས་པ་དང་མཇལ་བ་ཡིན་ནོ། །དེ་བཞིན་དུ་ཇཽ་བོ་རྗེ་བོད་ལ་བྱོན་དུས་ས་སྐྱ་དན་གྱི་ཕྱོགས་དེ་དག་གཟིགས་པ་ན་འཇམ་དབྱངས་བདུན་བརྒྱུད་འབྱུང་བར་ལུང་བསྟན་ཅིང༌། ཡར་ཀླུངས་པ་བྱང་ཆུབ་རྒྱལ་མཚན། བོ་དོང་རིན་པོ་ཆེ་ལ་སོགས་པའི་སློབ་མ་ལས་དག་པ་འགའ་ཞིག་གིས་ཀྱང༌། བདག་ཉིད་ཆེན་པོ་འདི་འཇམ་དབྱངས་སུ་དངོས་སུ་གཟིགས་པ་དང༌། རྒྱ་གར་རྡོ་རྗེ་གདན་གྱི་སྒོ་གོང་གི་ངོས་ལ་ཡང༌། བདག་ཉིད་ཆེན་པོའི་མཚན་སཾ་སྐྲྀ་ཏའི་ཡི་གེར་རང་ཤར་ལ་བྱུང་བས་འཇམ་དབྱངས་ཞེས་གཏམ་དུ་གྲགས་སོ། །དེ་སྐད་དུ། རྣམ་ཐར་ཆེན་མོ་ལས། བདག་དང་དད་པ་ཐོབ་པའི་སློབ་མ་འགས། ། ༼༡༣༽ བླ་མ་འཇམ་པའི་དབྱངས་སུ་ཡང་ཡང་གཟིགས། །ཞེས་དང༌། རྣམ་ཐར་བསྡུས་པ་ལས། བསམ་པ་དག་པའི་གདུལ་བྱ་འགའ་ཞིག་གིས། །འཇམ་པའི་དབྱངས་སུ་མིག་གིས་མཐོང་གྱུར་ཅིང༌། །འཕགས་པའི་ཡུལ་དུའང་གཏམ་དུ་དེ་ལྟར་གྲགས། །ལྷུན་གྲུབ་ཁྱོད་ལ་སྤྱི་བོས་ཕྱག་འཚལ་ལོ། །ཞེས་སོ། །དོན་དེ་དག་ལ་འདི་སྐད་ཅེས་བྱ་སྟེ།

གང་སྐུ་བལྟམས་ཚེ་ཕྱོགས་ཀུན་འོད་ཀྱིས་ཁྱབ། །མཁའ་འགྲོ་རྣམས་ཀྱང་རིང་ནས་འདུ་བ་དང༌། །མེ་ཏོག་ཆར་འབབ་དགེ་མཚན་དུ་མ་ནི། །སྔོན་ཚེ་ཐུབ་དབང་བལྟམས་དང་ཁྱད་པར་ཅི། །ཆོས་ཀྱི་མ་མོ་ཡི་གེའི་རིགས་རྣམས་ཀུན། །མ་བསླབས་མཁྱེན་པའི་རི་མོ་ས་ལ་ནི། །གསལ་བའི་འཛུམ་ཕྲེང་འཕགས་པའི་སྤྱོད་ཡུལ་ཆེ། །བྱིས་བློས་རིང་དུ་སྦྱང་ཀུན་འདར་བ་བཞིན། །རྗེ་བཙུན་མཆོག་ལས་བསྟན་རྩ་སྡོམ་གསུམ་གྱི། །བཀའ་དྲིན་བདུད་རྩིའི་སྒོ་བརྒྱ་རབ་ཕྱེ་སྟེ། །ཀུན་དགའ་རྒྱལ་མཚན་མཚན་གྱི་དགེ་ལེགས་སྒྲས། །འཛམ་གླིང་འཛིན་མའི་ཁྱོན་ཀུན་གསལ་བར་བྱས། །ས་སྐྱར་ཆོས་གསུང་མདུན་གྱི་མཁའ་དབྱིངས་ཁྲིར། །ཡང་སྲིད་སྐྱེ་བ་བཅུ་ཕྲག་གཉིས་དང་ལྔར། །དགེ་བའི་བཤེས་སུ་ཞལ་བཞེས་དབུགས་དབྱུང་ཞིང༌། །སླད་ནས་ཁ་གདངས་སུ་ཡང་དབུགས་དབྱུང་སྩལ། །ལམ་ཟབ་བླ་མའི་བྱིན་རླབས་ཐུགས་རྒྱུད་སྨིན། །འཕྲལ་དང་ཡུན་གྱི་དགེ་ལེགས་རྟེན་འབྲེལ་གྱིས། །བློ་གྲོས་མི་ཟད་གཏེར་ཁ་དེ་ནས་ཕྱེ། །ཨེ་མ་མཆོག་ཐུན་དངོས་གྲུབ་ནམ་མཁའི་མཛོད། །བགྲང་གཞི་དགུ་པར་སྒྲུབ་ཐབས་མཚོ་སྐྱེས་ནས། །བཅུ་ཕྲག་རིས་བསྒྱུར་བར་དུ་མདོ་དང་རྒྱུད། །རིག་གནས་བཅས་པའི་ཆོས་ཀུན་སྐལ་བཟང་ལ། །འདོམས་མཛད་རྒྱལ་བ་ཉིད་དང་ཞལ་མི་གཉིས། ། ༼༡༤༽ ཕས་རྒོལ་གླང་པོའི་སྟོབས་ལྡན་རྟོག་གེ་པ། །འཕྲོག་བྱེད་དགའ་བོ་ལ་སོགས་དྲུག་ཕྲག་གིས། །རྩོད་པར་སེམས་པའི་བྱིས་བློའི་མེ་ཁྱེར་ནི། །སྨྲ་བའི་ཉི་མས་མངོན་བཅོམ་ཟིལ་གྱིས་མནན། །འཕགས་ཡུལ་འགྲན་ཟླ་བྲལ་བའི་ཕྱི་རོལ་པ། །བྷོ་ཊའི་ལྗོངས་ཀྱི་མཁས་པས་ཟིལ་མནན་པ། །འཕགས་མཆོག་བློ་གྲོས་མི་ཟད་འཇམ་དཔལ་དེ། །མངོན་སུམ་བོད་ཡུལ་བྱོན་ནས་རྩོད་པར་ངེས། །ས་ཆེན་ཁོར་ཡུག་ཀུན་ཏུ་རྒྱལ་བའི་བསྟན། །རྨ་མེད་ཆེས་ཆེར་གསལ་བའི་ངོ་མཚར་གཏམ། །རབ་དབྱེ་རིགས་པའི་གཏེར་དང་ལེགས་བཤད་གཏེར། །སྡེབ་ལེགས་ཡིད་འཕྲོག་དུ་མས་ཐུབ་བསྟན་མཛེས། །སྙན་གྲགས་རིན་ཆེན་རྣ་རྒྱན་ཕྱོགས་ཀུན་གྱི། །རི་དྭགས་མིག་ཅན་སྒྲ་འཛིན་མཛེས་བྱས་པས། །རྒྱ་ཧོར་རྒྱལ་ཁམས་ལྷ་མིར་བཅས་ཀུན་གྱིས། །རིངས་པར་དད་པའི་ཕོ་ཉ་ཁྱོད་དྲུང་བྲེལ། །རྗེ་བཙུན་བླ་མ་དགེས་པའི་ཞལ་འཛུམ་ལས། །ལུང་བསྟན་བདུད་རྩི་བརྙེས་པའི་སོ་པ་ཡིས། །བསྟན་པའི་གཙོ་དེ་རྒྱལ་སྲས་མཆེད་དང་བཅས། །ཤར་ཕྱོགས་བགྲོད་པར་སྙིང་སྟོབས་དལ་གྱིས་བསྐྱོད། །ལུག་ལོ་ཟླ་བ་དང་པོའི་དཀར་ཕྱོགས་ལ། །མཆོད་ཡོན་ཉི་ཟླའི་དཀྱིལ་འཁོར་ཞལ་འཛོམ་ཚེ། །འགྲོ་ཀུན་ཡི་རང་ཕན་བདེའི་ཟིལ་དངར་གྱིས། །འཛིན་མའི་ཁྱོན་ཀུན་དེ་ནས་རབ་ཏུ་ཁེངས། །ས་འཛིན་རྩེ་ལྔའི་བདག་པོ་རང་ཉིད་ནི། །རེ་ཞིག་བོད་ཀྱི་ཡུལ་གྲུར་མི་ཡི་ཟོལ། །སྐྲད་ནས་རང་གི་གདུལ་བྱ་ལྷག་དྲན་པས། །རང་གི་ཞིང་ཁམས་བདེར་སོན་རྣམ་དཀར་སྐྱོང༌། །སྐལ་བཟང་དད་པའི་སྒྲིབ་བྲལ་མིག་གིས་ནི། །ཁྱོད་ཉིད་འཇམ་པའི་རྡོ་རྗེར་ཡང་ཡང་གཟིགས། །ཁ་ཆེན་པཎ་ཆེན་རྒྱ་གར་ཤར་ཕྱོགས་ཀྱི། །གསེར་འོད་རྒྱལ་མཚན་བཞུགས་ཚེ་སྤྱན་རས་གཟིགས། །དགེ་སློང་ཟོལ་

༼༡༥༽ གྱིས་རྒྱ་ཧོར་རྒྱལ་ཁམས་ནི། །ཁྱོད་ཀྱིས་འདུལ་བའི་འོས་མིན་བོད་ཡུལ་གྱི། །སློབ་མ་འཇམ་དབྱངས་སྤྲུལ་པས་འདུལ་ཞེས་པའི། །ལུང་བསྟན་རྣ་བའི་བདུད་རྩི་དེ་ན་ཁོལ། །སིང་ག་ལ་ཡི་གླིང་ནས་དགྲ་བཅོམ་པ། །འཕགས་པ་མངོན་ཤེས་དྲུག་པས་མེ་ཏོག་འདི། །གང་དུ་ཕྱེ་སར་འཇམ་དབྱངས་སྤྲུལ་པ་ལ། །ཕུལ་ཞེས་ལུང་བསྟན་ས་སྐྱའི་གནས་སུ་སྨིན། །མར་མེ་མཛད་དཔལ་འགྲོ་བའི་མགོན་པོ་ཡིས། །ས་དཀར་ལོགས་ཀྱི་དྷཱི་ཡིག་རྟེན་འབྲེལ་ལས། །འཇམ་དབྱངས་བདུན་བརྒྱུད་ལུང་བསྟན་འཆི་མེད་རྔ༌། །ཕྱོགས་ཀྱི་མཛེས་མས་སྲིད་མཐའི་བར་དུ་བརྡུངས། །དེ་ཕྱིར་མགོན་ཁྱོད་རྒྱལ་བ་སྲས་བཅས་ཀྱིས། །ཡབ་གཅིག་འཇམ་པའི་རྡོ་རྗེར་དེས་འདོངས་པས། །བདག་དང་འགྲོ་ཀུན་ཚད་མེད་ཐུགས་རྗེ་ཡིས། །རྗེས་བཟུང་བྱང་ཆུབ་བར་དུ་སྐྱོང་བར་མཛོད། །ཅེས་སོ། །གཉིས་པ་ཇི་ལྟར་བརྩམ་པའི་ཚུལ་ནི། ཆོས་ཀྱི་རྗེ་ས་སྐྱ་པ་ཆེན་པོ་གཤེགས་པའི་རྗེས་སུ། སེམས་བསྐྱེད་རྨི་ལམ་མ་ལ་སོགས་པར་ཆོས་ལོག་མང་དུ་འཕེལ་བ་རྣམས་དགག་པར་བཞེད་ནས། བསྟན་བཅོས་འདི་བརྩམས་ཏེ་ཕྱེད་ཙམ་ཚར་བ་ན། བོད་ཀྱི་ཆོས་པ་རྣམས་ཀྱིས་ཆགས་སྡང་གི་དབང་གིས་བརྩམས་འདུག་ཟེར་ནས། ཆོས་ཉན་དུ་འོང་བ་རྣམས་ཀྱི་གེགས་སུ་སོང་བའི་གཏམ། ཟངས་ཚ་བསོད་ནམས་རྒྱལ་མཚན་ལ་སོགས་པ་རྣམས་ཀྱིས་ཐོས་པས། དབུ་ཆེ་བ་རྣམས་ངོ་ཆེན་དུ་སྦྲན་ཏེ། ཆགས་སྡང་ཅན་ཟེར་བའི་གཏམ་འདི་འོ་སྐོལ་གྱི་འཕྲིན་ལས་ལ་གནོད་པར་གདའ་བས། མི་རྩོམ་པར་ཞུ་ཞེས་ཞུ་བ་ཕུལ་བས། ཆོས་འདི་ལོ་འདོད་དམ་ང་རྒྱལ་གྱིས་བྱས་པ་མ་ཡིན། སངས་རྒྱས་ཀྱི་བསྟན་པ་ལ་ཕན་པར་བསམས་པ་ཡིན་ཏེ། ཐམས་ཅད་མ་དགའ་བར་འདུག་པས་ ༼༡༦༽ བཞག་པ་ལས་འོས་མེད་གསུངས་ནས་མི་རྩོམ་པར་ཞལ་གྱིས་བཞེས་སོ། །དེའི་མཚན་མོ་སངས་རྒྱས་ཀྱི་སྐུ་ཤིན་ཏུ་མཚར་བ་ཞིག་མི་གཙང་བའི་ཁྲོད་ན་འདུག་པ་ལ་བྱི་དོར་བྱས་པས་མི་མང་པོ་མི་དགའ་བའི་རྣམ་འགྱུར་བྱེད་ཀྱིན་འདུག་པས་བཞག་པ་དང༌།

སླར་ཡང་སྐུ་དེ་ལ་མི་མང་པོས་མི་གཙང་བ་བསྐུ་བ་དང༌། འཕགས་པ་འཇམ་དཔལ་སྐུ་རྒྱབ་བསྟན་པ་དང༌། འཕགས་པ་ཀླུ་སྒྲུབ་བྱང་ཆུབ་ཀྱི་ཤིང་བསྐམས་པོ་ལ་སྐུ་རྒྱབ་རྟེན་ནས་བསྙུང་བའི་ཚུལ་གྱིས་བཞུགས་པ་ལ་སོགས་པ་རྨིས་ནས། མནལ་སད་པ་དང༌། བསྟན་བཅོས་འདི་བརྩམས་ན་མི་མི་དགའ་བར་འདུག་ཀྱང༌། མ་བརྩམས་ན་ལྷ་མི་དགའ་བར་འདུག་པས་བརྩམ་དགོས་གསུངས་ཤིང༌། སྔར་མི་རྩོམ་པར་ཞལ་གྱིས་བཞེས་པའི་ཉེས་པ་བླ་མ་དང་དཀོན་མཆོག་ལ་བཟོད་པར་གསོལ་ཏེ་ཡོངས་སུ་རྫོགས་པ་བརྩམས་པ་ཡིན་ནོ། །གསུམ་པ་བསྟན་བཅོས་ཀྱི་བརྗོད་བྱ་གཏན་ལ་ཕབ་པ་ལ་གཉིས་ཏེ། བསྡུས་དོན་གྱི་སྒོ་ནས་གཞུང་གི་ཁོག་ཕུབ་པ་དང༌། ཚིག་གི་འབྲུ་གཉེར་བའི་སྒོ་ནས་གཞུང་དོན་ཞིབ་ཏུ་བཤད་པའོ། །དང་པོ་ནི། བསྟན་བཅོས་འདི་ནི་སངས་རྒྱས་ཀྱི་བསྟན་པའི་ལུས་ཡོངས་སུ་རྫོགས་པ་ཡིན་ཏེ། སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་སྡོམ་པ་གསུམ་གྱི་ཉམས་ལེན་དུ་འདུས་ཤིང༌། སྡོམ་པ་གསུམ་ནི་བསྟན་བཅོས་འདིའི་བརྗོད་བྱའི་གཙོ་བོ་ཡིན་པའི་ཕྱིར། དེ་ཡང་སོ་ཐར་སྡོམ་པའི་ཉམས་ལེན་ལ། ཉན་ཐོས་སོ་ཐར་དང༌། ཐེག་ཆེན་སོ་ཐར་གཉིས་ལས། ཉན་ཐོས་སོ་ཐར་ལ། གཏན་ཁྲིམས་བདུན་ནི་ཇི་སྲིད་འཚོའི་མཐའ་ཅན་ཡིན། རྟེན་གྱི་གང་ཟག་ཤི་འཕོས་པའི་ཚེ་གཏོང་བའི་སྒྲུབ་བྱེད་རྒྱས་པར་བཤད་ནས། འབྲི་གུང་པ་རྣམས་ཤི་ཕོས་ནས་ཀྱང་རྗེས་སུ་འབྲང་བར་འདོད་པའི་ལོག་རྟོགས་ ༼༡༧༽ དགག་པ་ནི། སོ་སོ་ཐར་པའི་སྡོམ་པ་ལ། །ཉན་ཐོས་ཐེག་ཆེན་ལུགས་གཉིས་ཡོད། །ཅེས་པ་ནས། སྡེ་སྣོད་རྣམ་དབྱེ་མེད་པར་ཟད། །ཅེས་པའི་བར་གྱིས་བསྟན། བསྙེན་གནས་སོ་ཐར་ལ། བླང་བའི་ཡུལ་དང་ལེན་པའི་གང་ཟག་སོགས་ཉན་ཐོས་ནང་ཕན་ཚུན་དང༌། ཐེག་པ་ཆེ་ཆུང་མ་འདྲེས་པར་བཤད་ནས། བཀའ་གདམས་པ་རྣམས་བསྙེན་གནས་འབུལ་བ་དང༌། གཞན་ལ་འཆོལ་བ་དང༌། ལྷ་བསྒོམ་ཐ་དད་པའི་ལོག་རྟོག་དགག་པ་ནི། བྱེ་བྲག་སྨྲ་བའི་བསྙེན་གནས་ཀྱང༌། །ཞེས་པ་ནས།

ཡི་དམ་བསྒོམ་པ་བསོད་ནམས་ཆེ། །ཞེས་པའི་བར་གྱིས་བསྟན། ཐེག་ཆེན་སོ་ཐར་ལ། ཆོ་ག་ནུབ་པ་དང༌། མ་ནུབ་པ་སོགས་ཀྱི་དབྱེ་བ་སོ་སོར་ཕྱེ་ནས་དེང་སང་ལག་ལེན་དུ་འོས་པའི་ཆོ་ག་བྱེ་བྲག་ཏུ་འཆད་པ་ནི། ཐེག་པ་ཆེན་པོ་ལས་བྱུང་བའི། །ཞེས་པ་ནས། བྱང་སེམས་སོ་སོར་ཐར་པ་འགྱུར། །ཞེས་པའི་བར་གྱིས་བསྟན། ཐེག་ཆེན་སོ་ཐར་ལེན་པའི་ཆོ་ག་ལ་འཕྲོས་ནས། ཐེག་ཆེན་སོ་ཐར་གྱི་བསླབ་བྱའི་ཁྱད་པར་བྱེ་བྲག་ཏུ་འཆད་པ་ནི། དེ་ནས་བྱང་ཆུབ་སེམས་དཔའ་ཡི། །ཞེས་པ་ནས། དེ་འདྲའི་རྣམ་དབྱེ་ཤེས་པར་བྱ། །ཞེས་པའི་བར་གྱིས་བསྟན། ཞར་ལ་དེའི་གཏོང་ཚུལ་ནི། ཐེག་ཆེན་སོ་སོར་ཐར་ཡིན་ཡང༌། །ཞེས་པ་ནས། དེ་ཡི་འབྲས་བུ་ཤི་ཡང་འབྱུང༌། །ཞེས་པའི་བར་གྱིས་བསྟན། ཐེག་པ་ཆེ་ཆུང་གཉིས་ཀ་མཐུན་པར་ལས་འབྲས་ལ་བླང་དོར་ཚུལ་བཞིན་དུ་བྱེད་པ་ནི། སོ་ཐར་གྱི་བསླབ་བྱའི་གཙོ་བོ་ཡིན་པས། དེ་འཆད་པ་ནི། དེ་ནས་ལས་དང་རྣམ་སྨིན་གྱི། །ཞེས་པ་ནས། ད་གཟོད་ལས་ཀྱི་རྒྱུ་འབྲས་ལ། །ཤིན་ཏུ་མཁས་པ་ཉིད་དུ་འགྱུར། །ཞེས་པའི་བར་གྱིས་བསྟན། ལས་འབྲས་ལ་འཕྲོས་ནས། བོད་ཀྱི་ཞང་གཡུ་བྲག་པ་སོགས་གཤིས་ལ་དགེ་སྡིག་ཡོད་པར་འདོད་པའི་ལོག་ ༼༡༨༽ རྟོག་དང༌། འབྲི་གུང་པ་ཁ་ཅིག ལས་ཀྱི་འབྲས་བུ་དཀར་ནག་ཟང་ཐལ་དུ་འདོད་པའི་ལོག་རྟོག་དགག་པ་ནི། རིམ་པ་བཞིན་དུ། མུ་སྟེགས་གྲངས་ཅན་པ་རྣམས་ནི། །ཞེས་པ་ནས། མཁས་པ་རྣམས་ཀྱིས་དཔྱད་པར་བྱ། །ཞེས་པའི་བར་དང༌། ཉན་ཐོས་དགེ་བ་ཕལ་ཆེར་ཡང༌། །ཞེས་པ་ནས། མཁས་པའི་གཞུང་བཞིན་ཤེས་པར་གྱིས། །ཞེས་པའི་བར་གྱིས་བསྟན། བསླབ་བྱ་ཁྱད་པར་ལ་འཕྲོས་ནས། འབྲི་གུང་པ་ཁ་ཅིག ཐེག་པ་ཆེ་ཆུང་གི་བསླབ་བྱ་ལ། གཅིག་ལ་བཀག་པ་ཐམས་ཅད་ལ་ཡེ་ནས་བཀག་པ་དང༌། གཅིག་ལ་གནང་བ་ཐམས་ཅད་ལ་ཡེ་ནས་གནང་བར་འདོད་པའི་ལོག་རྟོག་དགག་པ་ནི། ཡེ་བཀག་ཡེ་གནང་ཞེས་བྱ་བའང༌། །སངས་རྒྱས་བསྟན་དང་མཐུན་པ་མིན། །ཞེས་པ་ནས། བསླབ་པ་འཆའ་དང་སྔགས་སྦྱོར་བའི། །བྱེད་པོ་སངས་རྒྱས་ཡིན་པར་གསུངས། །ཞེས་པའི་བར་གྱིས་བསྟན།

ཉན་ཐོས་སོ་ཐར་གྱི་དགག་པའི་བསླབ་བྱ་སྦུ་གུ་ཅན་དང༌། གོང་བ་ཅན་སོགས་འདུལ་བའི་སྤྱོད་པ་མ་ཡིན་པས་སྤང་དགོས་པ་དང༌། བསྒྲུབ་པའི་བསླབ་བྱ་མདོ་བསྐུལ་སོགས་འདུལ་བའི་གཞུང་དང་མཐུན་པར་བྱ་དགོས་པར་འཆད་པ་ནི། སྦུ་གུ་ཅན་དང་གོང་བ་ཅན། །ཞེས་སོགས་དང༌། མདོ་བསྐུལ་ལ་སོགས་བྱ་བ་ཀུན། །འདུལ་བའི་གཞུང་དང་མཐུན་པར་གྱིས། །ཞེས་སོགས་ཀྱིས་བསྟན། བོད་དག་སངས་རྒྱས་ཀྱི་བཀའ་དང་དགོངས་འགྲེལ་གྱི་བསྟན་བཅོས་རྣམ་དག་ལ་ཉན་བཤད་མི་བྱེད་པར། བླུན་པོ་རྣམས་ཀྱིས་རང་དགར་སྦྱར་བའི་བསྟན་བཅོས་ལ་ཉན་བཤད་བྱེད་པ་པོ་ནི་ཆེས་བླུན་ཞིང་འཁྲུལ་པ་ཡིན་པས། དེ་བཀག་ནས་ཐོས་བསམ་སྒོམ་གསུམ་མ་ནོར་བར་བསྒྲུབ་ཚུལ་འཆད་པ་ནི། ལ་ལ་རྫོགས་པའི་སངས་རྒྱས་ཀྱི། །ཞེས་པ་ནས། ༼༡༩༽ འདི་ནི་སངས་རྒྱས་བསྟན་པ་ཡིན། །ཞེས་པའི་བར་གྱིས་བསྟན།། ༈ །།གཉིས་པ་བྱང་སེམས་སྡོམ་པའི་ཉམས་ལེན་ནི། སྤྱིར་སེམས་བསྐྱེད་ལ། ཉན་ཐོས་ལུགས་དང༌། ཐེག་ཆེན་ལུགས་གཉིས་ལས། དང་པོ་ལ། ཐེག་པ་གསུམ་གྱི་སེམས་བསྐྱེད་གསུམ་དང༌། ཕྱི་མ་ལ་དབུ་སེམས་ཀྱི་ལུགས་གཉིས་ཡོད་ཅིང༌། དེ་གཉིས་ལ་ཡང་དང་པོ་ལེན་པའི་ཆོ་ག་དང༌། བསླབ་བྱ་སོགས་ཐ་དད་དུ་ཡོད་དོ་ཞེས་སྤྱིར་བསྟན་པ་ནི། སེམས་བསྐྱེད་ལ་ནི་ཞེས་པ་ནས། །བསླབ་པར་བྱ་བའང་སོ་སོར་ཡོད། །ཅེས་པའི་བར་གྱིས་བསྟན། ཆོ་གའི་སྐབས་སུ་བཀའ་གདམས་པ་ཁ་ཅིག སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་བྱེད་པ་དང༌། དོན་དམ་སེམས་བསྐྱེད་ཆོ་གས་ལེན་པའི་ལོག་རྟོག་དགག་པ་ནི། རིམ་པ་བཞིན་དུ། སེམས་ཙམ་པ་ཡི་སེམས་བསྐྱེད་འདི། །ཞེས་སོགས་དང༌། དོན་དམ་སེམས་བསྐྱེད་ཅེས་བྱ་བ། །ཞེས་སོགས་ཀྱིས་བསྟན། བསླབ་བྱའི་སྐབས་སུ། དབུ་སེམས་ཐུན་མོང་དུ་ལྟུང་བའི་རྣམ་གཞག་སྤྱིར་བསྟན་པ་དང༌། འབྲི་གུང་པ་ཁ་ཅིག བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་བར་འདོད་པའི་ལོག་རྟོག་དགག་པ་ནི། རིམ་བཞིན།

དེ་ལྟར་སེམས་ཙམ་དབུ་མ་གཉིས། །ཞེས་སོགས་དང༌། བྱང་ཆུབ་སེམས་ཀྱི་བསླབ་པ་ལ། །ཞེས་སོགས་ཀྱིས་བསྟན། དེ་ལྟར་སེམས་བསྐྱེད་ཀྱི་ཆོ་ག་དང༌། བསླབ་བྱའི་འོག་ཏུ་སེམས་བསྐྱེད་ཀྱི་ཉམས་ལེན་གྱི་གནད་མ་འཕྱུགས་པ་དགོས་ཚུལ་བྱེ་བྲག་ཏུ་འཆད་པ་ནི། སེམས་བསྐྱེད་ཀྱི་ཉམས་ལེན་གྱི་གནད་འཕྱུགས་ན་འཚང་མི་རྒྱ་བར་བསྟན་པ། གནད་འཕྱུགས་པ་མ་དག་པའི་སྦྱིན་སོགས་ངོས་བཟུང་བ། ལྷག་བསམ་དག་པས་ཐོས་སྒོམ་མ་འཁྲུལ་པར་བྱེད་པར་གདམས་པ་གསུམ་རིམ་པ་བཞིན་དུ། བྱང་ ༼༢༠༽ ཆུབ་སེམས་ཀྱི་གནད་འཕྱུགས་ན། །ཞེས་སོགས་དང༌། སངས་རྒྱས་དགོངས་པ་མི་ཤེས་པར། །ཞེས་སོགས་དང༌། མདོར་ན་སངས་རྒྱས་གསུང་རབ་དང༌། །ཞེས་སོགས་ཀྱིས་བསྟན།། ༈ །།གསུམ་པ་སྔགས་ཀྱི་སྡོམ་པའི་ཉམས་ལེན་ལ། སྨིན་བྱེད་ནོར་བ་མེད་པའི་དབང་བཞི། གྲོལ་བྱེད་འཁྲུལ་པ་མེད་པའི་རིམ་པ་གཉིས། དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ། ཕྱག་རྒྱ་ཆེན་པོ་གོམས་པ་ལས་འཁོར་འདས་བསྲེ་བའི་སྤྱོད་པ་སྤྱད་པ། དེ་ལ་བརྟེན་ནས་ས་ལམ་བགྲོད་དེ་འབྲས་བུ་མངོན་དུ་བྱེད་པའི་ཚུལ་དང་ལྔ་ལས། དང་པོ་ནི། རྡོ་རྗེ་ཐེག་པའི་ཉམས་ལེན་ཐམས་ཅད་སྨིན་གྲོལ་གཉིས་སུ་འདུས་པ་ལས། སྨིན་བྱེད་ཀྱི་དབང་ནི། བླ་མ་མཚན་ཉིད་དང་ལྡན་པ་གཅིག་གིས་རྒྱུད་སྡེ་ལ་གསུངས་པའི་དཀྱིལ་འཁོར་དུ་ཆོ་ག་འཁྲུལ་པ་མེད་པས་དབང་བསྐུར་བ་ལ་བརྟེན། སློབ་མས་སྔགས་སྡོམ་ཐོབ་པ་དེ་ལ་འཇོག་པ་ཡིན་ནོ། །ཞེས་པ་ནི། རྡོ་རྗེ་ཐེག་པའི་ལམ་ཞུགས་ཏེ། །ཞེས་པ་ནས། དེ་ཡིས་སྡོམ་པ་གསུམ་ལྡན་འགྱུར། །ཞེས་པའི་བར་གྱིས་བསྟན། དེང་སང་བོད་འདིར་ཕྱག་རྒྱ་པ་ཁ་ཅིག བྱིན་རླབས་ཙམ་སྨིན་བྱེད་ཀྱི་དབང་དུ་འདོད་པ། གྲངས་ངེས་མེད་པར་དབང་བསྐུར་བྱེད་པ། དཀྱིལ་འཁོར་མ་དག་པར་དབང་བསྐུར་བྱེད་པ། ཆོ་ག་མ་དག་པར་དབང་བསྐུར་བྱེད་པ། དབང་བསྐུར་མེད་ཀྱང་ཟབ་ལམ་བསྒོམ་པ། དབང་པོ་རབ་འབྲིང་ཕྱེ་ནས་སྨྲ་བ། སེམས་བསྐྱེད་ཙམ་གྱིས་གསང་སྔགས་སྒོམ་པ།

གཏོར་མ་དང་ཏིང་ངེ་འཛིན་གྱི་དབང་བསྐུར་སྨིན་བྱེད་དུ་འདོད་པ། དབང་བསྐུར་ཕྱི་ནས་ཁས་ལེན་བྱེད་པ། སེམས་ཉིད་རྟོགས་ན་དབང་བསྐུར་མི་དགོས་པར་འདོད་པ། ཆོ་ག་མེད་པར་བླ་མའི་ལུས་དཀྱིལ་ཙམ་ལས་སྨིན་བྱེད་ལེན་པ། བྱ་རྒྱུད་སོགས་ལའང་དབང་བཞི་དང་རིམ་གཉིས་ཡོད་པར་འདོད་པ། 

༼༢༡༽ སྔགས་ལ་མོས་པ་ཆོས་སྒོ་བྱས་པས་ཟབ་ཕལ་བསྒོམ་རུང་དུ་འདོད་པ། དབང་བསྐུར་མུ་བཞིར་འདོད་པ་དང་བཅུ་བཞི་ཙམ་བྱུང་བ་རིམ་པ་བཞིན་དུ་དགག་པ་ནི། དེང་སང་རྡོ་རྗེ་ཕག་མོ་ཡི། །ཞེས་སོགས་ཀྱིས་དང་པོ་དང༌། དེས་ན་ཉན་ཐོས་ཐེག་པ་དང༌། །ཞེས་སོགས་ཀྱིས་གཉིས་པ་དང༌། དེང་སང་བྱིན་རླབས་མི་བྱེད་ཅིང༌། །ཞེས་སོགས་ཀྱིས་གསུམ་པ་དང༌། དབང་བསྐུར་བྱེད་པ་ཕལ་ཆེར་ཡང༌། །ཞེས་སོགས་ཀྱིས་བཞི་པ་དང༌། དབང་བསྐུར་མེད་ཀྱང་ལམ་ཟབ་མོ། །ཞེས་སོགས་ཀྱིས་ལྔ་པ་དང༌། ཁ་ཅིག་གང་ཟག་དབང་པོ་རབ། །ཅེས་སོགས་ཀྱིས་དྲུག་པ་དང༌། ལ་ལ་སེམས་བསྐྱེད་བྱས་པ་ལ། །ཞེས་སོགས་ཀྱིས་བདུན་པ་དང༌། གཏོར་མའི་དབང་བསྐུར་ཞེས་བྱ་དང༌། །ཞེས་སོགས་ཀྱིས་བརྒྱད་པ་དང༌། འགའ་ཞིག་གསང་སྔགས་ད་ལྟ་སྤྱོད། །ཅེས་སོགས་ཀྱིས་དགུ་པ་དང༌། ལ་ལ་སེམས་ཉིད་མ་རྟོགས་ན། །ཞེས་སོགས་ཀྱིས་བཅུ་པ་དང༌། ཁ་ཅིག་ཆོ་ག་མེད་བཞིན་དུ། །ཞེས་སོགས་ཀྱིས་བཅུ་གཅིག་པ་དང༌། ཁ་ཅིག་བྱ་བའི་རྒྱུད་སོགས་ལའང༌། །ཞེས་སོགས་ཀྱིས་བཅུ་གཉིས་པ་དང༌། ལ་ལ་དབང་བསྐུར་མ་བྱས་ཀྱང༌། །ཞེས་སོགས་ཀྱིས་བཅུ་གསུམ་པ་དང༌། ལ་ལ་དབང་བསྐུར་མུ་བཞིར་འདོད། །ཅེས་སོགས་ཀྱིས་བཅུ་བཞི་པ་དབང་བསྐུར་མུ་བཞིར་འདོད་པ་དགག་པ་བསྟན། ཞར་ལ་ཁ་ཅིག་གསང་སྒྲོགས་ཀྱི་ལྟུང་བ་མེད་པར་འདོད་པ་དགག་པ་ནི། ཁ་ཅིག་གསང་སྔགས་གསང་བ་ལ། །ཞེས་སོགས་ཀྱིས་བསྟན། གྲོལ་ཕྱེད་རིམ་གཉིས་ལ་ཕྱག་རྒྱ་པ་ཁ་ཅིག སྔོན་གྱི་གྲུབ་ཐོབ་རྣམས་ཐབས་ལམ་རེ་རེ་བས་གྲོལ་བ་ཡིན་པས་རིམ་པ་གཉིས་ཆར་བསྒོམ་པ་ལ་དགོས་པ་མེད་དོ་ཞེས་སྨྲ་བ་རྣམས་བཀག་ནས། ས་སྐྱ་པ་རང་ལུགས་ལ་བླ་མེད་ཀྱི་ལམ་རིམ་པ་གཉིས་སུ་བསྒྲུབས་ཏེ་ ༼༢༢༽ འཚང་རྒྱ་བ་ལ་ཐབས་ཤེས་ཆ་ཚང་བ་དགོས་སོ། །ཞེས་པ་ནི། ཁ་ཅིག་འཁྲུལ་དང་མ་འཁྲུལ་མེད། །ཅེས་པ་ནས། དེ་ཕྱིར་འདི་ལ་མཁས་རྣམས་གུས། །ཞེས་པའི་བར་གྱིས་བསྟན། དེ་ལས་འཕྲོས་ནས། བསྟན་པའི་རྩ་བ་སྡོམ་གསུམ་ལེན་ཚུལ།

སྔགས་ཀྱི་ལམ་བསྐྱེད་རིམ་དང་གཏུམ་མོ་སྒོམ་ཚུལ། མདོ་སྔགས་ཀྱི་བླ་མའི་ཁྱད་པར་རྣམས་ལ་འཁྲུལ་པ་འགོག་པ་དང༌། གནད་ཀྱི་དོན་སྡོམ་པ་དང་མི་ལྡན་ན་དགེ་སྦྱོང་དུ་མི་འགྱུར། སེམས་བསྐྱེད་མ་ཐོབ་ན་རྒྱལ་སྲས་སུ་མི་འགྱུར། དབང་བསྐུར་མ་ཐོབ་ན་གསང་སྔགས་པར་མི་འགྱུར་རོ། །ཞེས་པ་ནི། གང་དག་རབ་ཏུ་འབྱུང་འདོད་ན། །ཞེས་པ་ནས། སྔགས་པ་དབང་བསྐུར་མེད་པ་གསུམ། །སངས་རྒྱས་བསྟན་པའི་ཆོམ་རྐུན་ཡིན། །ཞེས་པའི་བར་གྱིས་བསྟན། དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་ཆེན་ལ། མཚོན་བྱེད་དཔེ་དང༌། མཚོན་བྱ་དོན་གཉིས་ལས། དང་པོའི་སྐབས་སུ། ཆོ་ག་འགའ་ཞིག་གི་བྱེད་པས་རྟོག་པ་ནང་དུ་ཁ་ཚོམ་པ་ཙམ་ལ། ཕྱག་ཆེན་དུ་འདོད་པ་བཀག་ནས། རང་ལུགས་ཀྱི་ཕྱག་ཆེན་ངོས་གཟུང་བ་དང༌། གཞན་ལུགས་ཀྱི་ཕྱག་ཆེན་རྒྱ་ནག་ལུགས་སུ་བསྟན་པ་སོགས་ནི། ཕྱག་རྒྱ་ཆེན་པོ་སྒོམ་ན་ཡང༌། །ཞེས་པ་ནས། བྱིན་རླབས་སངས་རྒྱས་རྣམས་ཀྱི་ཡིན། །ཞེས་པའི་བར་གྱིས་བསྟན། དེ་ལས་འཕྲོས་ནས། ཁ་ཅིག་ད་ལྟ་གསང་སྔགས་ཀྱི་ཆོས་ལ་དད་པ་ཆེ་ན། སྐྱེ་བ་སྔ་མར་དབང་བསྐུར་ཐོབ་པ་ཞིག་ཡིན་པས། ད་ལྟ་ཕྱག་ཆེན་གྱི་རྒྱུར་དབང་བསྐུར་བ་མི་དགོས་ཟེར་བ་དགག་པ་ནི། ཁ་ཅིག་སྐྱེ་བ་སྔ་མ་ལ། །ཞེས་པ་ནས། དེ་ལ་ཁོ་བོ་ངོ་མཚར་སྐྱེས། །ཞེས་པའི་བར་གྱིས་བསྟན། །མཚོན་བྱ་དོན་ལ། ཁ་ཅིག་ཞི་གནས་ཅུང་ཟད་ཙམ་དང༌། སྣང་སྟོང་ཟུང་འཇུག་གི་རྟོག་པ་ཕྲ་མོ་སྐྱེས་པ་ལ་མཐོང་ལམ་དུ་ངོ་སྤྲོད་བྱེད་པ་དགག་པ་ནི། ལ་ལ་ཞི་གནས་ཅུང་ ༼༢༣༽ ཟད་དང༌། །ཞེས་པ་ནས། དེས་ན་ངེད་ཀྱི་མཐོང་ལམ་ནི། །འཕགས་པ་མིན་ལ་འབྱུང་མི་སྲིད། །ཅེས་པའི་བར་གྱིས་བསྟན། ཞར་ལས་འཕྲོས་པ་ཐེག་པ་གསུམ་གྱི་ལག་ལེན་དང༌། ཐེག་པ་ཆེ་ཆུང་གི་བླ་མའི་དབྱེ་བ་དང༌། དབང་བསྐུར་དང་པོ་སོགས་མ་ཐོབ་པར་དེ་དང་དེའི་ལམ་བསྒོམ་པ་དགག་པ་དང༌། གཏོར་མ་དང་ཕུད་མཆོད་ཀྱི་ལག་ལེན་ལ་འཁྲུལ་པ་འགོག་པ་དང༌། ལྷའི་སྐུ་མདོག་དང་ཕྱག་མཚན་ལ་འཁྲུལ་པ་འགོག་པ་དང༌།

རབ་གནས་དང་སྦྱིན་སྲེག་གསང་འདུས་སོགས་མདོ་ལུགས་སུ་འདོད་པ་དགག་པ་ནི། རིམ་བཞིན། ཐེག་པ་གསུམ་ཀའི་ལག་ལེན་ཡང༌། །ཞེས་སོགས་དང༌། ཉན་ཐོས་རྣམས་ཀྱི་བླ་མ་ནི། །ཞེས་སོགས་དང༌། དབང་བསྐུར་དང་པོ་མ་ཐོབ་པར། །ཞེས་སོགས་དང༌། གཞན་ཡང་གངས་རིའི་ཁྲོད་འདི་ན། །ཞེས་སོགས་དང༌། སངས་རྒྱས་རབ་ཏུ་བྱུང་བ་ཡི། །ཞེས་སོགས་དང༌། ཡི་དམ་ལྷ་ཡི་སྒྲུབ་ཐབས་དང༌། །ཞེས་སོགས་ཀྱིས་བསྟན། རྟོགས་བྱ་སྤྲོས་བྲལ་གྱི་ལྟ་བ་ལ། ཐེག་པ་རིམ་པ་དགུ་ལ་ལྟ་བ་ཐ་དད་ཡོད་པར་འདོད་པ་དང༌། དབུ་མ་ནས་བཟུང་སྟེ་གསང་སྔགས་རྒྱུད་སྡེ་བཞི་ལ་ལྟ་བ་ཐ་དད་ཡོད་པར་འདོད་པ་དང༌། རྣལ་འབྱོར་བཞི་ལ་ལྟ་བ་ཐ་དད་ཡོད་པར་འདོད་པ་རྣམས་དགག་པ་ནི། རིམ་བཞིན། ལ་ལ་ཐེག་པ་རིམ་དགུ་ལ། །ཞེས་སོགས་དང༌། ཁ་ཅིག་དབུ་མའི་ལྟ་བ་ནི། །ཞེས་སོགས་དང༌། གསང་སྔགས་སྔ་འགྱུར་བ་རྣམས་ནི། །ཞེས་སོགས་ཀྱིས་བསྟན། ཞར་ལ་རྒྱུད་སྡེ་བཞིའི་སྒྲུབ་ཐབས་ལ་འཁྲུལ་པ་དགག་པ་ནི། རྒྱུད་སྡེ་བཞི་ཡི་སྒྲུབ་པ་ཡང༌། །ཞེས་པ་ནས། རང་བཟོའི་རྣམ་ཐར་སྤྱོད་པ་མཚར། །ཞེས་པའི་བར་གྱིས་བསྟན། བཞི་པ་སྤྱོད་པ་ནི། བླང་དོར་གཉིས་སུ་མེད་པར་རྟོགས་པའི་རྣལ་འབྱོར་པ་བརྟན་པ་ཆེན་པོ་ལ་གནས་པ་དེས། ནང་གི་གནས་སུམ་ཅུ་རྩ་བདུན་གྱི་རླུང་སེམས་དབུ་མར་ཐིམ་སྟེ་ས་ ༼༢༤༽ བཅུ་གསུམ་པའི་རྟོགས་པ་རྣམས་བགྲོད་པར་བྱ་བ་དང༌། ཕྱི་རོལ་འཛམ་གླིང་གི་ཡུལ་པུལླཱི་ར་མ་ལ་ཡ་ལ་སོགས་པའི་ཡུལ་རྣམས་དང༌། དེར་གནས་པའི་མཁའ་འགྲོ་མ་རྣམས་དབང་དུ་བསྡུ་བར་བྱ་བའི་ཕྱིར། ཕྱི་རོལ་གྱི་ཡུལ་ཆེན་སོ་བདུན་དུ་བརྟུལ་ཞུགས་ཀྱི་སྤྱོད་པ་ལ་རྒྱུ་བ་ཡིན་པ་ལས། བོད་འདིར་ནི། དབང་བསྐུར་དང་རིམ་གཉིས་ཀྱི་རྟོགས་པ་ཅི་ཡང་མེད་པ་ལ་སྒོམ་ཆེན་དུ་རློམ་པ་དག་སྤྱོད་པ་ལ་རྒྱུ་བ་དང༌། གང་དུ་རྒྱུ་བའི་གནས་ཀྱང་ཏི་སེ་ལ་གངས་ཅན་དུ་འཁྲུལ་པ་དང༌། ཙ་རི་ལ་ཙ་རི་ཏྲ་རུ་འཁྲུལ་པ་རྣམས་འགོག་པ་ནི། དབང་བཞི་ཡོངས་སུ་རྫོགས་པ་དང༌། །ཞེས་པ་ནས།

ཡུལ་དེར་འགྲོ་བ་རྒྱུད་ལས་བཀག །ཅེས་པའི་བར་གྱིས་བསྟན། ལྔ་པ་འབྲས་བུ་མངོན་དུ་བྱེད་པའི་ཚུལ་ལ། མཐར་ཐུག་གི་འབྲས་བུ་དང༌། གནས་སྐབས་ཀྱི་འབྲས་བུ་གཉིས་ལས། དང་པོ་ནི། ལམ་ཐབས་ཤེས་ཟུང་འཇུག་བསྒོམས་པ་ལས་འབྲས་བུ་སངས་རྒྱས་ཀྱི་ས་ཡང་ཟུང་འཇུག་ཡིན་པ་ཞིག་ཐོབ་མོད་ཀྱང༌། ཁ་ཅིག་དཀར་པོ་ཆིག་ཐུབ་ལས་འབྲས་བུ་སྐུ་གསུམ་འབྱུང་བར་འདོད་པ་དང༌། ཟུང་འཇུག་བསྒོམས་པ་ལས་འབྲས་བུ་འོད་གསལ་གཅིག་ཏུ་འདོད་པ་དང༌། ས་ལམ་མ་བགྲོད་པར་འཚང་རྒྱ་བར་འདོད་པ་དང༌། དབང་བཞི་དང་ལམ་བཞི་མེད་པར་འབྲས་བུ་སྐུ་བཞི་འདོད་པ་དང༌། འབྲས་བུའི་མཐར་ཐུག་འོད་གསལ་དུ་འདོད་པ་རྣམས་འགོག་པ་ནི། ཁ་ཅིག་དཀར་པོ་ཆིག་ཐུབ་ལས། །ཞེས་པ་ནས། ལྡང་བ་མཐར་ཐུག་ཡིན་པར་གསུངས། །ཞེས་པའི་བར་གྱིས་བསྟན། གཉིས་པ་གནས་སྐབས་ཀྱི་འབྲས་བུ་ནི། ས་དང་པོ་ཡན་ཆད་ཐོབ་པ་ལ་གྲུབ་ཐོབ་ཅེས་པའི་བསྙད་མདོ་སྔགས་གཉིས་ཀ་མཐུན་པར་གསུངས་ལ། དེ་ལས་གཞན་རྟོགས་ལྡན་ཉིད་ཆེད་དུ་བཟང་བར་མ་གསུངས་ཀྱང༌། ཁ་ཅིག་གྲུབ་ཐོབ་ལས་རྟོགས་ལྡན་བཟང་ཞེས་པ་དང༌། ཉམས་ངན་ལ་གོ་བ་འབྲིང་རྟོགས་པ་བཟང་བར་འདོད་པ་དང༌། རྩེ་ ༼༢༥༽ གཅིག་ཏུ་སྤྲོས་བྲལ་སོགས་ཀྱི་རྣལ་འབྱོར་བཞི་ཡི་རིམ་པ་དང་སྦྱོར་བ་དགག་པ་ནི། རིམ་བཞིན། ལ་ལ་གྲུབ་ཐོབ་ངན་ཞེས་ཟེར། །ཞེས་སོགས་དང༌། ལ་ལ་ཉམས་དང་གོ་བ་དང༌། །ཞེས་སོགས་དང༌། རྩེ་གཅིག་དང་ནི་སྤྲོས་བྲལ་དང༌། །ཞེས་སོགས་ཀྱིས་བསྟན། དེ་ཡན་ཆད་ཀྱིས་སྡོམ་གསུམ་སོ་སོའི་སྐབས་བསྟན་ཟིན་ནས། ད་ནི་གཞུང་སྤྱི་ལ་རྩོད་པ་སྤང་བ་སོགས་ཀྱི་སྒོ་ནས་དོན་བསྡུ་བ་སྟོན་ཏེ། དེ་ཡང་ཐེག་པ་རང་ས་ན་བདེན་པས་དགག་བསྒྲུབ་ལ་ངེས་པ་མེད་དོ་ཞེས་སྨྲ་བ་འགོག་པ་དང༌། ཆོས་ཀྱི་གནད་མ་འཕྱུགས་པ་གལ་ཆེ་བར་སྟོན་པ་དང༌། གནད་བཅོས་པའི་བདུད་ཇི་ལྟར་བྱུང་བའི་ཚུལ་གླེང་གཞི་དང་བཅས་ཏེ་སྟོན་པ་དང༌། འཁྲུལ་པའི་གྲུབ་མཐའ་ལུང་རིགས་ཀྱིས་སུན་འབྱིན་པའི་ཚུལ་གླེང་གཞི་དང་བཅས་ཏེ་སྟོན་པ་དང༌།

བྱེ་བྲག་ཏུ་ལུང་གིས་སུན་འབྱིན་པའི་ཚུལ། ལུང་སྦྱོར་ཇི་ལྟར་བྱེད་པའི་ཚུལ། ཁུངས་ནས་མ་བྱུངབའི་གདམས་ངག་དང་མདོ་རྒྱུད་དུ་གྲགས་པ་རྣམས་ཚད་མར་མི་རུང་བར་བསྟན་པ་དང༌། སྐུ་གཟུགས་རིང་བསྲེལ་དང་གློ་བུར་གྱི་ལྟས་རྣམས་མཁས་པ་ལ་དྲིས་ནས་རྟོག་སྤྱོད་བྱ་དགོས་པར་བསྟན་པ་དང༌། ཚིག་ལ་འཁྲུལ་པ་དགག་པ་རྣམས་ནི་རིམ་པ་བཞིན། ཁ་ཅིག་ཐེག་པ་རང་ས་ན། །ཞེས་སོགས་དང༌། ཆོས་གཞན་ལེགས་པར་སྟོན་ན་ཡང༌། །ཞེས་སོགས་དང༌། དེ་ལ་གནད་རྣམས་བཅོས་པའི་བདུད། །ཅེས་སོགས་དང༌། འཁྲུལ་པའི་གྲུབ་མཐའ་སུན་འབྱིན་པའི། །ཞེས་སོགས་དང༌། གལ་ཏེ་ལུང་དང་འགལ་གྱུར་ན། །ཞེས་སོགས་དང༌། བླུན་པོ་མཁས་པར་འཆོས་པ་འགའ། །ཞེས་སོགས་དང༌། སྙན་བརྒྱུད་དང་ནི་ཆིག་བརྒྱུད་དུ། །ཞེས་སོགས་དང༌། རིང་བསྲེལ་དང་ནི་ཐུགས་དང་ལྗགས། །ཞེས་སོགས་དང༌། དེ་ནས་ཚིག་ལ་འཁྲུལ་པ་ཡི། །ཞེས་སོགས་ཀྱིས་བསྟན། སངས་རྒྱས་གསུང་རབ་དྲི་མ་མེད། །ཅེས་སོགས་ ༼༢༦༽ ཀྱིས་ནི། སྔར་རྒྱ་བོད་དུ་ཆོས་ལོག་བྱུང་བ་རྣམས་སྐྱེས་ཆེན་གོང་མས་བཀག་ཚུལ་རྒྱས་པར་བཤད་ནས། དེང་སང་ཆོས་ལོག་འཕེལ་བ་རྣམས་ཀྱང་འགོག་རིགས་པར་བསྟན། བདག་ནི་སེམས་ཅན་ཀུན་ལ་བྱམས། །ཞེས་སོགས་ཀྱིས་བསྟན་བཅོས་རྩོམ་པའི་ཀུན་སློང་ལྷག་བསམ་རྣམ་པར་དག་པ་བསྟན། བདག་གིས་སྒྲ་དང་ཚད་མ་བསླབས། །ཞེས་སོགས་ཀྱིས་ནི་བསྟན་བཅོས་རྩོམ་པའི་རྒྱུ་མཁས་པའི་ཤེས་རབ་བསྟན་པ་ཡིན་ནོ། །དེ་དག་གིས་ནི་སྤྱིར་གཞུང་དོན་འཆད་པའི་ཚུལ་ལ། དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་དང་ལྔ་ཡོད་པའི་ནང་ནས། བསྡུས་དོན་གྱི་སྒོ་ནས་གཞུང་འཆད་ཚུལ་ཡིན་ལ། དེ་ལ་ཡང་གཞུང་སྤྱིའི་བསྡུས་དོན་དང༌། གཞུང་སོ་སོའི་བསྡུས་དོན་གཉིས་ལས། འདི་དག་ནི་ཕྱི་མ་ཡིན་ཏེ། གཞུང་གི་དབུ་ཞབས་མ་ལུས་པའི་དོན་བསྡུས་པའི་སྒོ་ནས་ཁོག་ཕུབ་པ་ནི། གཞུང་སོ་སོའི་བསྡུས་དོན་དང༌། གཞུང་སྤྱིའི་ལུས་རྣམ་པར་བཞག་པ་ཙམ་ནི་གཞུང་སྤྱིའི་བསྡུས་དོན་ཡིན་པས་སོ། །དེ་སྐད་དུ།

མཁས་འཇུག་ལས། བསྡུས་པའི་དོན་ལ་རྣམ་གཉིས་ཏེ། ངག་དོན་བསྡུས་ཏེ་བསྟན་པ་དང༌། །གཞུང་དོན་སོ་སོའི་བསྡུས་དོན་ནོ། །དོན་འདུས་ཚིག་གསལ་བརྗོད་པ་བདེ། །ངག་ཉུང་ཚིག་སྙོམས་བཟུང་བ་སླ། །བསྡུས་དོན་ཉིད་ཀྱིས་གཞུང་གོ་བ། །དེ་འདྲ་གང་གིས་ཤེས་དེ་མཁས། །ཞེས་སོ། །གཉིས་པ་ཚིག་གི་འབྲུ་གཉེར་བའི་སྒོ་ནས་གཞུང་དོན་ཞིབ་པར་བཤད་པ་ལ་གསུམ་སྟེ། བརྗོད་བྱེད་བདེ་བླག་ཏུ་རྟོགས་པའི་ཆེད་དུ་མཚན་གྱི་དོན། བསྟན་པ་རྣམ་དག་ཏུ་བསྒྲུབ་པའི་ཆེད་དུ་གཞུང་གི་དོན། བྱས་ཤེས་དྲིན་བཟོ་བསྐྱེད་པའི་ཆེད་དུ་མཛད་བྱང་སྨོས་པའོ། །དང་པོ་ནི། བཤད་བྱ་བསྟན་བཅོས་འདིའི་མཚན་ཇི་ལྟ་བུ་ཞེ་ན། བསྟན་བཅོས་འདི་ཆོས་ཅན། ཁྱོད་ལ་སོ་ཐར་ ༼༢༧༽ བྱང་སེམས་སྔགས་ཀྱི་སྡོམ་པ་དང་གསུམ་གྱི་རབ་ཏུ་དབྱེ་བ་ཞེས་བྱ་སྟེ། བརྗོད་བྱ་སྡོམ་པ་གསུམ་པོ་དེ་དང་པོར་ལེན་པའི་ཆོ་ག བར་དུ་བསྲུང་བའི་བསླབ་བྱ། མཐར་འབྲས་བུ་འབྱིན་པའི་ཚུལ། ཉམས་ལེན་གྱི་གནད་སོ་སོ་དང་བཅས་པ་ལ་འཁྲུལ་པ་བཀག་ནས། མ་འཁྲུལ་བར་བསྒྲུབ་པའི་རྣམ་དབྱེའི་ངག་ཡིན་པས་སོ། །སོར་སྡོམ་སོགས་གསུམ་ལ་སྡོམ་པ་གསུམ་གྱི་ཐ་སྙད་ནི་རྒྱུད་རྡོ་རྗེའི་རྩེ་མོ་ལས་བཤད་པ་ཡིན་ཏེ། དེ་ཉིད་ལས། སྡོམ་པ་གསུམ་དང་ཡང་དག་ལྡན། །སོ་སོ་ཐར་དང་བྱང་ཆུབ་སེམས། །རིག་འཛིན་རང་གི་ངོ་བོ་འོ། །ཞེས་གསུངས་པའི་ཕྱིར། ཁྱབ་མཉམ་དུ་འཁྲུལ་པར་མི་བྱ་སྟེ། རྡོ་རྗེ་རྩེ་མོའི་དངོས་བསྟན་ནི་གསུམ་ལྡན་གྱི་རྒྱུད་ཀྱི་སྡོམ་གསུམ་སོ་སོ་ཡིན་པས། དོན་ལ་སྔགས་སྡོམ་ཉིད་ཡིན་ལ། སྐབས་འདིའི་སོར་སྡོམ་བྱང་སྡོམ་གཉིས་ནི་སྔགས་ཀྱི་རྩིས་མ་ཟིན་པ་ཁོ་ན་ཡིན་པའི་རྣམ་དབྱེ་གཅེས་སོ། །གཉིས་པ་ལ་གསུམ་སྟེ། བཤད་པ་ལ་འཇུག་པའི་ཡན་ལག བཤད་པ་རང་གི་ངོ་བོ། བཤད་པ་ཡོངས་སུ་རྫོགས་པའི་བྱ་བའོ། །དང་པོ་ལ་གཉིས་ཏེ། མཆོད་པར་བརྗོད་པ་དང༌། རྩོམ་པར་དམ་བཅའ་བའོ། །དང་པོ་ལ་གསུམ་སྟེ། བླ་མ་དམ་པ་སྤྱི་ལ་མཆོད་པར་བརྗོད་པ།

སྡོམ་གསུམ་སྟེར་བ་པོའི་རྩ་བའི་བླ་མ་ལ་མཆོད་པར་བརྗོད་པ། སྡོམ་པ་གསུམ་གྱི་བསླབ་པ་འཆའ་བ་པོའི་སྟོན་པ་སངས་རྒྱས་ལ་མཆོད་པར་བརྗོད་པའོ། །དང་པོ་ནི། བླ་མའི་སྐད་དོད་ལ་གུ་རུ་ཞེས་པ་འབྱུང་ཞིང༌། དེའི་སྒྲ་ལས་དྲངས་ནི་ལྕི་བ་སྟེ། དགེ་སློང་མའི་ལྕི་བའི་ཆོས་ལ་བླ་མའི་ཆོས་ཞེས་བསྒྱུར་བ་ལྟར་ཡོན་ཏན་གྱི་ཁུར་གྱིས་ལྕི་བས་ན་བླ་མ། སློབ་མས་གསོལ་བ་ཕུར་ཚུགས་སུ་བཏབ་ན། ཚེ་འདིའམ་བར་དོ་སོགས་སུ་སངས་རྒྱས་འབྱིན་པར་ནུས་པས་དམ་པ་སྟེ། ཆོ་ག་རྣམ་པར་དག་པས་བླ་མེད་ ༼༢༨༽ ཀྱི་དབང་རྫོགས་པར་བསྐུར་བའི་རྡོ་རྗེ་སློབ་དཔོན་རྣམས་ཀྱི་ཞབས་ལ་སྒོ་གསུམ་གུས་པས་ཕྱག་འཚལ་ལོ། །ཞེས་འཆད་པ་ལ། བླ་མ་ཞེས་སོགས་བྱུང༌། བླ་མ་དམ་པའི་དོན་ལ། སྒྲ་པ་ཤེར་རིན་པས་རྩལ་སྟོན་པ་ལ། རང་གི་རྙེད་བཀུར་ཉམས་པ་ལ་ཐུགས་མི་འཁྲུག་ཅིང༌། སློབ་མའི་ཡོན་ཏན་ཉམས་པས་ཐུགས་འཁྲུག་པ་ནི་དམ་པ་དང༌། རང་གི་རྙེད་བཀུར་ཉམས་པས་ཐུགས་འཁྲུག་པ་ནི་དམ་པ་མ་ཡིན་པར་འགྲེལ་ཆེན་དྲི་མེད་འོད་ལས་བཤད་གསུངས་པ་དང༌། དགའ་གདོང་པས་ལས་དམ་པ་དགེ་བ་ལ་འཇུག་ཅིང༌། མི་དགེ་བ་མི་བྱེད་པ་ནི་དམ་པ་དང༌། དེ་ལས་ལྡོག་པ་ནི་དམ་པ་མ་ཡིན་པའོ། །ཞེས་འཆད་པ་དང༌། ཡང་དཔྱོད་ལྡན་ཁ་ཅིག བླ་མེད་ཀྱི་རྡོ་རྗེ་སློབ་དཔོན་སྤྱི་ལ་བླ་མ་དམ་པ་ཞེས་པར་འཇོག་གསུང་བ་སོགས་ལུགས་མང་དུ་ཡོད་ཀྱང༌། བདག་ཉིད་ཆེན་པོའི་དགོངས་པ་ནི། རང་ཉིད་ལ་བླ་མེད་ཀྱི་དབང་རྫོགས་པར་བསྐུར་བའི་སུམ་ལྡན་གྱི་རྡོ་རྗེ་སློབ་དཔོན་མཚན་ཉིད་དང་ལྡན་པ་ནི། སློབ་མ་དེའི་བླ་མ་དམ་པ་ཡིན་ཏེ། དེས་དེ་ལ་གསོལ་བ་ཕུར་ཚུགས་སུ་བཏབ་ན་ཚེ་འདིའམ་བར་དོ་སོགས་སུ་སངས་རྒྱས་འབྱིན་ནུས་པའི་ཕྱིར། རྒྱུད་ཙམ་བཤད་པའི་བླ་མ་རྡོ་རྗེ་སློབ་དཔོན་སོགས་དང༌། ཉན་ཐོས་ལུགས་དང༌། ཕ་རོལ་ཏུ་ཕྱིན་པའི་ཕྱོགས་ཀྱི་ཆོས་ཙམ་བཤད་པའི་བླ་མ་ནི། སློབ་མ་དེའི་བླ་མ་དམ་པ་མ་ཡིན་ཏེ། དེས་དེ་ལ་གསོལ་བ་བཏབ་པ་ལས་བྱིན་རླབས་ཅུང་ཟད་འབྱུང་ཡང༌།

མྱུར་དུ་སངས་རྒྱས་འབྱིན་པའི་ནུས་པ་མེད་པའི་ཕྱིར། དེ་སྐད་དུ། གཞུང་ཉིད་ལས། དེ་ལྟའི་ཐེག་པ་གསུམ་པོ་ཡི། །སོ་སོའི་གཞུང་ནས་འབྱུང་བ་བཞིན། །བླ་མའི་མཚན་ཉིད་མི་ལྡན་ན། །བླ་མ་ཡིན་གྱི་དམ་པ་མིན། །དེ་ལ་གསོལ་བ་བཏབ་ན་ཡང༌། །བྱིན་རླབས་ཅུང་ཟད་འབྱུང་མོད་ཀྱི། །ཚེ་འདིའམ་བར་དོ་ལ་སོགས་སུ། །སངས་ ༼༢༩༽ རྒྱས་ཉིད་འབྱིན་མི་ནུས་སོ། །ཞེས་སོ། །གོང་གི་ལུགས་དང་པོ་དེ་ལྟར་ན་ཧ་ཅང་ཐལ་ཏེ། དེང་སང་བླ་མེད་ཀྱི་དབང་བསྐུར་མཛད་མཁན་གྱི་སོ་སྐྱེའི་རྡོ་རྗེ་སློབ་དཔོན་ཕལ་ཆེ་བ་བླ་མ་དམ་པ་མ་ཡིན་པར་འགྱུར་བས་སོ། །ལུགས་གཉིས་པ་དེ་ཡང་མཛོད་ལས། སྐྱེས་བུ་དམ་པས་འགྲོ་བའི་དོན་ལ་དེ་ལྟར་བཤད་པས་འཁྲུལ་གཞི་བྱས་ཀྱང༌། སྐྱེས་བུ་དམ་པ་དང་བླ་མ་དམ་པ་ཅུང་མི་གཅིག་སྟེ། ཐེག་པ་གསུམ་གྱི་འཕགས་པ་ཐམས་ཅད་སྐྱེས་བུ་དམ་པ་ཡིན་ཀྱང༌། བླ་མ་དམ་པ་ཡིན་པའི་ངེས་པ་མེད་པའི་ཕྱིར། དེས་ན་རང་ཉིད་ཀྱིས་སངས་རྒྱས་དངོས་སུ་བསྒོམ་ཆོག་པའི་བླ་མ་དང༌། བླ་མ་དམ་པ་དོན་གཅིག་ཅིང༌། དེའི་གནད་ཀྱིས་སློབ་མ་དེའི་བླ་མ་དམ་པར་འགྱུར་བ་ལ། སློབ་མ་དེ་ལ་བླ་མེད་ཀྱི་དབང་བཞི་རྫོགས་པར་བསྐུར་མཁན་གྱི་བླ་མ་མཚན་ཉིད་དང་ལྡན་པ་ཞིག་ཡིན་དགོས་པར་གྲུབ་བོ། །གཉིས་པ་ནི། དད་ཅེས་པ་བཤད་གཞིར་བྱས། ཡུལ་གང་ལ་ན། བདེ་བར་གཤེགས་པའི་བསྟན་པའི་ནང་ཚན་སྡེ་སྣོད་གསུམ་དང་རྒྱུད་སྡེ་བཞིའི་གསུང་རབ་ལ་བློ་གྲོས་ཀྱི་ལུས་སྟོབས་རྒྱས་པའི་སེང་གེའི་སྒྲ་ཡིས། ལྟ་གྲུབ་ངན་པའི་རི་དྭགས་མཐའ་དག་སྐྲག་པར་མཛད་ཅིང༌། རང་ཉིད་བཤད་སྒྲུབ་ཐམས་ཅད་སངས་རྒྱས་ཀྱི་དགོངས་པ་ཇི་ལྟ་བ་བཞིན་ལེགས་པར་བསྒྲུབ་པ་གཞན་དང་མཚུངས་པ་མེད་པའི་རྗེ་བཙུན་བླ་མ་གྲགས་པ་རྒྱལ་མཚན་དེ་ལའོ། །གང་ཟག་གང་དད་ན། རྩོམ་པ་པོ་བདག་ཅག་རྗེས་འབྲང་དང་བཅས་པའོ། །ཊཱིཀ་བྱེད་ཁ་ཅིག དད་ཅེས་པ་རྒྱུར་བྱས་ནས་སྐྱོན་མེད་ཅེས་སོ་ནས་ཕྱག་འཚལ་ཡུལ་སྟོན་བྱེད་ལ་བྱས་པའི་བཤད་པ་མཛད་པ་ནི་མི་འཐད་དེ།

དད་ཅེས་པ་དེ་ལ་དད་ཡུལ་དངོས་སུ་མ་སྨོས་ན་དེ་ལྟར་བདེན་ཡང༌། དེ་ནི་གོང་དུ་སྨོས་ཟིན་པའི་ཕྱིར་ཏེ། 

༼༣༠༽ བདེ་གཤེགས་བསྟན་པའི་ཞེས་པ་ནས། མཚུངས་མེད་བླ་མ་དེ་ལ་ཞེས་པའི་བར་ནི་དད་ཡུལ་སྟོན་བྱེད་ཡིན་པའི་ཕྱིར་རོ། །དེས་ན་མཆོད་བརྗོད་ཀྱི་མཐར་དད་དང་འདུད་དང་ཕྱག་འཚལ་བ་དང་བསྟོད་ཅེས་པ་སོགས་གང་སྦྱར་ཀྱང་ཁྱད་པར་མེད་ཅིང་དོན་འདྲ་བ་ཡིན་ཏེ། མཁས་འཇུག་ལས། མཆོད་བསྟོད་འདུད་པའི་བདག་ཉིད་ཅན། །ཤིས་པ་བརྗོད་སོགས་མི་འགལ་ཏེ། །ཐམས་ཅད་དུ་ཡང་སྟོན་པ་ཡི། །ཆེ་བ་འབའ་ཞིག་སྟོན་ཕྱིར་རོ། །ཞེས་གསུངས་པའི་ཕྱིར་རོ། །གསུམ་པ་ནི། མཆོད་པར་བརྗོད་པ་དེ་ཙམ་ངེས་སམ་ཞེ་ན། དེར་མ་ཟད་སྒྲིབ་གཉིས་བག་ཆགས་དང་བཅས་པའི་སྐྱོན་མེད་ཅིང༌། ཐུན་མོང་དང་ཐུན་མོང་མ་ཡིན་པའི་རྟོགས་པའི་ཡོན་ཏན་ཀུན་གྱི་མཛོད་མངའ་བ་འགྲོ་བའི་བླ་མ་སྟོན་པ་སངས་རྒྱས་ཀྱི་ཞབས་ལ་ཕྱག་འཚལ་བ་ཡིན་ནོ། །ཞེས་པ་ལ་སྐྱོན་མེད་ཅེས་སོགས་བྱུང༌། སྔོན་གྱི་ཚད་ཐུབ་འགྲེལ་ཆེན་ཕལ་ཆེར་དང་ཕྱིས་བྱོན་གྱི་མཁས་པ་མང་དག་ཀྱང༌། སྡོམ་གསུམ་གྱི་དབུའི་མཆོད་བརྗོད་གསུམ་ཀ་གཙོ་བོར་རྗེ་བཙུན་རིན་པོ་ཆེ་ཉིད་ལ་ཡིན་ནོ་ཞེས་མགྲིན་དབྱངས་གཅིག་ཏུ་སྒྲོག་པར་མཛད། བདག་ཅག་གི་སྟོན་པ་གོ་བོ་རབ་འབྱམས་པ་ཡབ་སྲས་སོགས་ནི། མཆོད་བརྗོད་རིམ་པ་གསུམ་ལ་མཆོད་ཡུལ་ཡང་མི་འདྲ་བ་གསུམ་ཡོད་པར་བཞེད་པ་ལས། ལུགས་སྔ་མ་དེ་ལ་གཟུ་བོའི་བློས་དཔྱད་ན། སྐྱོན་འདི་ལྟར་གནས་ཏེ། འོ་ན་བླ་མ་དམ་པའི་ཞབས་ལ་ཞེས་པའི་བླ་མ་དམ་པ་དེ། གཙོ་བོར་རྗེ་བཙུན་རིན་པོ་ཆེ་ཉིད་ཡིན་ནམ་མ་ཡིན། མ་ཡིན་ན་རྗེ་བཙུན་ཉིད་ལ་མཆོད་པར་བརྗོད་པ་དང་འགལ། ཡིན་ན་མཚུངས་མེད་བླ་མ་དེ་ལ་ཞེས་པ་དང༌། འགྲོ་བའི་བླ་མའི་ཞབས་ལ་ཞེས་མཆོད་ཡུལ་སླར་ཡང་སྨོས་པ་འདི་ཟློས་པར་འགྱུར་ཏེ། དེ་དག་ཐམས་ཅད་རྗེ་བཙུན་རིན་པོ་ཆེ་ཉིད་དུ་མཚུངས་པའི་ཕྱིར། དགའ་ ༼༣༡༽ གདོང་པས་སྔ་མ་དེ་བླ་མ་སྤྱི་དང༌། ཕྱི་མ་གཉིས་རྗེ་བཙུན་རིན་པོ་ཆེ་ཉིད་ལ་ཡིན་ཞེས་གསུངས་པ་ཡང་མི་འཐད་དེ། མཚུངས་མེད་བླ་མ་དེ་ལ་ཞེས་པ་དང༌།

འགྲོ་བའི་བླ་མའི་ཞབས་ལ་ཞེས་པ་གཉིས་ལ། མི་འདྲ་བའི་ཁྱད་པར་སོ་སོར་མ་ཕྱེས་ན་ཟློས་ཤིང་གྱ་ཚོམ་དུ་འགྱུར་བའི་ཕྱིར། དེས་ན་ལུགས་ཕྱི་མ་ཉིད་འཐད་པ་ཡིན་ཏེ། ཐོག་མར་བླ་མ་དམ་པ་སྤྱི་དང༌། རང་ཉིད་ལ་ཚངས་པར་སྤྱོད་པའི་དགེ་བསྙེན་དང༌། བྱང་སེམས་ཀྱི་སྡོམ་པ་ལུགས་གཉིས་དང༌། སྔགས་ཀྱི་སྡོམ་པ་རྣལ་འབྱོར་བླ་མེད་ཀྱི་དབང་བསྐུར་བ་རྣམས་རིམ་ཅན་དུ་གནང་བའི་རྩ་བའི་བླ་མ་རྗེ་བཙུན་ལ་མཆོད་པར་བརྗོད་ནས། དེ་ནས་བརྒྱུད་པའི་ཐོག་མར་སྟོན་པ་སངས་རྒྱས་ལ་མཆོད་པར་བརྗོད་པ་ནི་འབྲེལ་ཤིན་ཏུ་ལེགས་ཤིང༌། གཞུང་གཞན་དང་ཡང་སྒོ་མཐུན་པའི་ཕྱིར། དཔེར་ན་གྲ་སྟོན་ཞུ་ལེན་སོགས་ལས། ཐོག་མར་བླ་མའི་ཞབས་ལ་ཕྱག་འཚལ་ཏེ། །རྡོ་རྗེ་འཆང་ལ་གཉིས་པའི་ཚིག་གིས་འདུད། །ཅེས་གསུངས་པ་ལྟར་རོ། །གཉིས་པ་བརྩམ་པར་དམ་བཅའ་བ་ནི། ཡུལ་ཁྱད་པར་ཅན་ལ་མཆོད་པར་བརྗོད་ནས་ལས་སུ་བྱ་བ་ཅི་ཞིག་བྱེད་པ་ཡིན་ཞེ་ན། འདི་ལ་བཤད་ཅེས་པ་བཤད་གཞིར་བྱས། ཡུལ་གང་ལ་ན། སངས་རྒྱས་ཀྱི་བསྟན་པ་ལ་དད་པ་དང་ལྡན་ཞིང་བཤད་སྒྲུབ་ཐམས་ཅད་སངས་རྒྱས་ཀྱི་གསུང་ཇི་ལྟ་བ་བཞིན་བསྒྲུབ་པར་འདོད་པའི་གདུལ་བྱ་དེ་ལའོ། །གང་བཤད་ན། སྡོམ་པ་གསུམ་གྱི་རབ་ཏུ་དབྱེ་བའོ། །གང་ཟག་གང་གིས་ན། ས་སྐྱ་པཎྜི་ཏ་བདག་གིས་སོ། །ཚིག་སྦྱོར་ཇི་ལྟ་བུས་འཆད་པ་ཡིན་ཞེ་ན། ཚིག་རྒྱན་དང་མངོན་བརྗོད་ཀྱིས་གཙོ་བོར་བཅིངས་པ་མཁས་པ་རྣམས་དགའ་བའི་སྡེབ་སྦྱོར་ནི་བླུན་པོ་རྣམས་ཀྱིས་གོ་དཀའ་བས། དེ་ལྟ་བུའི་ཚིག་གི་སྦྱོར་བ་སྤངས་ནས་ཀྱང་མཁས་བླུན་ཀུན་གྱིས་གོ་སླ་བར་བྱ་བའི་ཕྱིར་དུ་བཤད་པ་ཡིན་ཏེ། ༼༣༢༽ བསྟན་བཅོས་འདི་ནི་མཁས་བླུན་ཀུན་གྱིས་བསྟན་པའི་ཉམས་ལེན་མ་འཁྲུལ་བ་ཤེས་པའི་ཆེད་དུ་བརྩམས་པས་སོ། །ཀུན་སློང་གི་བསམ་པ་ཇི་ལྟ་བུས་བརྩམས་ཞེ་ན། བདག་ནི་སངས་རྒྱས་ཀྱི་བསྟན་པ་རིན་པོ་ཆེ་ལ་མི་ཕྱེད་པའི་དད་པ་ཡོད་པས། བསྟན་པའི་ཉམས་ལེན་མ་འཁྲུལ་པ་མི་ཉམས་པར་བྱ་བའི་ལྷག་བསམ་དང༌།

འོན་ཀྱང་སངས་རྒྱས་ཀྱི་བསྟན་པ་ལ་ལག་ལེན་འཁྲུལ་པར་སྤྱོད་པ་རྣམས་ལ་བདག་མ་དད་པས། དེ་རྣམས་ལ་ལྷག་པར་བརྩེ་བའི་སྙིང་རྗེས་ཀུན་ནས་བསླང་སྟེ་བརྩམས་པ་ཡིན་ནོ། །བསྟན་བཅོས་བརྩམས་པའི་དགོས་པ་ནི་འདི་དག་གི་ཤུགས་ལ་བསྟན་པ་ཡིན་ཏེ། མཁས་བླུན་ཀུན་ལ་ཕན་པའི་ཆེད་དང༌། ལག་ལེན་འཁྲུལ་པར་སྤྱོད་པ་རྣམས་དགག་པའི་ཆེད་དུ་བསྟན་བཅོས་བརྩམས་པ་ནི་ཤུགས་ལས་ཐོན་པའི་ཕྱིར་རོ། །གཉིས་པ་བཤད་པ་རང་གི་ངོ་བོ་ལ་གཉིས་ཏེ། དོན་ལ་འཁྲུལ་པ་དགག་པ་དང༌། ཚིག་ལ་འཁྲུལ་པ་དགག་པའོ། །དང་པོ་ལ་གསུམ་སྟེ། བརྗོད་བྱའི་གཙོ་བོ་ངོས་གཟུང་བའི་སྒོ་ནས་ལུས་མདོར་བསྟན། སྡོམ་པ་གསུམ་གྱི་ཉམས་ལེན་ཞིབ་ཏུ་བསྟན་པའི་སྒོ་ནས་ཡན་ལག་རྒྱས་པར་བཤད། གནད་མ་འཁྲུལ་བར་གདམས་པའི་སྒོ་ནས་འཇུག་བསྡུ་བའོ། །དང་པོ་ནི། སྡོམ་གསུམ་དབྱེ་བ་བདག་གིས་བཤད། །ཅེས་པ་ལ་འཕྲོས། བཤད་པར་བྱ་རྒྱུ་རྣམས་ཇི་ལྟ་བུ་ཞེ་ན། སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་སེམས་བསྐྱེད་དང༌། གསང་སྔགས་ཀྱི་དབང་བསྐུར་བ་དང༌། གསུམ་པོ་དེ་དག་ལེན་པའི་ཐབས་ཆོ་ག་དང༌། མི་ཉམས་པར་བསྲུང་ཚུལ་སོ་སོའི་བསླབ་བྱ་དང༌། བྱང་ཆུབ་ཏུ་སེམས་བསྐྱེད་པའི་ཉམས་ལེན་གྱི་གནད་རྣམས་དང༌། སྟོང་ཉིད་སྙིང་རྗེའི་སྙིང་པོ་ཅན། ལམ་རིམ་པ་གཉིས་ཀྱི་གསང་ཚིག་དང༌། དབང་དང་རིམ་གཉིས་ལས་བྱུང་བའི་ཡེ་ཤེས་ ༼༣༣༽ ཕྱག་རྒྱ་ཆེན་པོ་དང༌། ཕྱག་ཆེན་སྐྱེ་བའི་ཐབས་ཕྱི་ནང་གི་རྟེན་འབྲེལ་དང༌། རྟེན་འབྲེལ་ལ་བརྟེན་ནས་ས་དང་ལམ་བགྲོད་ཚུལ་གྱི་རྣམ་པར་བཞག་པ་སྟེ། བརྗོད་བྱའི་གཙོ་བོ་དོན་ཚན་བཅུ་གཅིག་ལ་འཁྲུལ་པ་འགོག་ཅིང༌། མ་འཁྲུལ་བ་བསྒྲུབ་པའི་རྣམ་པར་དབྱེ་བ་བཤད་ཀྱིས་ཉོན་ཞེས་འདོམས་པའི་ཚུལ་དུ་བསྟན་བཅོས་ཀྱི་ལུས་རྣམ་པར་གཞག་པ་སྟོན་པ་ལ། སོ་སོ་ཐར་པའི་སྡོམ་པ་དང༌། །ཞེས་སོགས་འབྱུང༌། ལུས་རྣམ་གཞག་འདི་ལྟར་བྱས་ན་འཆད་པ་པོས་འཆད་སླ་ཞིང༌། ཉན་པ་པོས་བཟུང་སླ་བའི་ཕན་ཡོན་ཡོད་དེ།

འཆད་སླ་བ་དང་བཟུང་བདེ་ཞིང༌། །བསྟན་བཅོས་ལ་ཡང་རྩོད་བྲལ་ཕྱིར། །མཁས་པ་ལ་ལ་བསྟན་བཅོས་ལུས། །བསྡུས་ཏེ་ཐོག་མར་འགོད་པར་མཛད། །ཅེས་གསུངས་པའི་ཕྱིར། དེ་དག་སྐབས་གང་དུ་རྒྱས་པར་བཤད་སྙམ་ན། དང་པོ་སོ་ཐར་ཡིན་པའི་ཆོ་ག་ལ། ཉན་ཐོས་ལུགས་དང༌། ཐེག་ཆེན་ལུགས་གཉིས་ལས། དང་པོ་ནི། ཉན་ཐོས་རྣམས་ཀྱི་སྐྱབས་འགྲོ་ནས། །ཞེས་སོགས་ཀྱི་སྐབས་སུ་རང་ལུགས་དང༌། ཁ་ཅིག་ཇི་སྲིད་འཚོ་བའི་སྒྲ། །ཞེས་སོགས་ཀྱི་སྐབས་སུ་གཞན་ལུགས་བསྟན། ཐེག་ཆེན་ལུགས་ལ། བྱང་ཆུབ་སེམས་དཔའ་ཉིད་ལ་ཡང༌། །ཞེས་སོགས་ཀྱི་ཆོ་ག་ནུབ་མ་ནུབ་སོགས་ཀྱིས་རྣམ་དབྱེ་ཕྱེ་ནས་དེང་སང་ལག་ལེན་གྱི་ཆོ་ག་དངོས་ལ་ངོས་གཟུང་བ་བསྟན། སོ་ཐར་གྱི་བསླབ་བྱ་ལ་ཡང་གཉིས་ལས། ཐེག་ཆེན་སོ་ཐར་གྱི་བསླབ་བྱའི་ཁྱད་པར་ནི། འདི་ལ་སྡིག་ཏོ་མི་དགེའི་ཕྱོགས། །ཞེས་སོགས་དང༌། ཉན་ཐོས་དང་ཐུན་མོང་བའི་སོ་ཐར་གྱིས་བསླབ་བྱ་ནི། དེ་ནས་ལས་དང་རྣམ་སྨིན་གྱི། །ཞེས་སོགས་ཀྱིས་བསྟན། དེ་མན་ཆད་ཀྱང་བསླབ་བྱ་ལས་འཕྲོས་པ་དང༌། བསླབ་བྱ་ལ་འཁྲུལ་པ་འགོག་པ་ཉིད་ཅི་རིགས་ ༼༣༤༽ པ་ཡིན་ནོ། །སེམས་བསྐྱེད་ཀྱི་ཆོ་ག་ནི། ཐེག་པ་ཆེན་པོའི་སེམས་བསྐྱེད་ལ། །ཞེས་སོགས་དང༌། བསླབ་བྱ་ནི། བྱང་ཆུབ་སེམས་དཔའི་བསླབ་པ་ལ། །ཞེས་སོགས་དང༌། སེམས་བསྐྱེད་ཀྱི་ཉམས་ལེན་གྱི་གནད་རྣམས་ནི། བྱང་ཆུབ་སེམས་ཀྱི་གནད་འཕྱུགས་ན། །ཞེས་པ་མན་ཆད་ཀྱིས་བསྟན། དེ་བཞིན་དུ། དབང་བསྐུར་གྱི་ཆོ་ག་དང༌། བསླབ་བྱ་ནི། སྨིན་པར་བྱེད་པའི་དབང་བསྐུར་ཡང༌། །ཞེས་སོགས་དང༌། ཁ་ཅིག་གསང་སྔགས་གསང་བ་ལ། །ཞེས་སོགས་ཀྱིས་བསྟན། སྟོང་ཉིད་སྙིང་རྗེའི་སྙིང་པོ་ཅན་ནི། སྐབས་གསུམ་པར། དེས་ན་ཆིག་ཐུབ་འདི་འདྲའི་ལུགས། །རྫོགས་སངས་རྒྱས་ཀྱིས་གསུངས་པ་མེད། །ཐུབ་པས་སྟོང་ཉིད་བསྔགས་པ་ནི། །དངོས་པོར་འཛིན་པ་བཟློག་ཕྱིར་ཡིན། །ཞེས་པ་ནས། ཐབས་དང་བྲལ་བའི་སྟོང་ཉིད་ཀྱིས། །མྱ་ངན་འདས་པར་འགྱུར་ཕྱིར་རོ། །ཞེས་པའི་བར་གྱིས་བསྟན་པ་ཡིན་ཏེ།

དེ་དག་ཏུ་སྟོང་པ་རྐྱང་བ་བསྒོམ་པ་དེ་བཀག་ནས། སྟོང་པ་དང་སྙིང་རྗེ་ཟུང་དུ་འབྲེལ་པའི་ཐབས་ཤེས་ཟུང་འཇུག་དགོས་ཚུལ་རྒྱས་པར་གསུངས་པའི་ཕྱིར་དང༌། འོག་ཏུ་གནད་རྣམས་མ་འཁྲུལ་བར་གདམས་པའི་སྐབས་སུ་ཡང༌། ཆོས་རྣམས་ཀུན་གྱི་རྩ་བ་ཡང༌། །སྟོང་ཉིད་སྙིང་རྗེའི་སྙིང་པོ་ཅན། །ཐབས་དང་ཤེས་རབ་ཟུང་འཇུག་ཏུ། །མདོ་རྒྱུད་ཀུན་ལས་རྒྱལ་བས་གསུངས། །ལ་ལ་སྤྲོས་བྲལ་རྐྱང་པ་ནི། །དཀར་པོ་ཆིག་ཐུབ་ཡིན་ཞེས་ཟེར། །འདི་ཡང་གནད་རྣམས་བཅོས་པར་དོགས། །ཞེས་གསུངས་པའི་ཕྱིར། དེས་ན་འདིར་བསྟན་གྱི་སྟོང་ཉིད་སྙིང་རྗེའི་སྙིང་པོ་ཅན་ནི་མདོ་སྔགས་ཐུན་མོང་བའི་ལམ་དང༌། རྒྱས་བཤད་སྐབས་གསུམ་པར་ཡོད་པ་ནི་རྣམ་དཔྱོད་ཀྱི་མིག་བུས་མཐོང་དགོས་སོ། །རིམ་གཉིས་ཀྱི་གསང་ཚིག་ལ། རིམ་ ༼༣༥༽ གཉིས་མི་དགོས་པར་འདོད་པའི་ལོག་རྟོག་དགག་པ་ནི། ཁ་ཅིག་འཁྲུལ་དང་མ་འཁྲུལ་མེད། །ཅེས་སོགས་དང༌། རིམ་གཉིས་དངོས་ལ་འཁྲུལ་པ་དགག་པ་ནི། བརྒྱ་ལ་བསྐྱེད་རིམ་བསྒོམ་ན་ཡང༌། །ཞེས་སོགས་དང༌། གཏུམ་མོ་བསྒོམ་པ་ཕལ་ཆེར་ཡང༌། །ཞེས་སོགས་ཀྱིས་བསྟན། ཡེ་ཤེས་ཕྱག་རྒྱ་ཆེན་པོ་ནི། །ཕྱག་རྒྱ་ཆེན་པོ་བསྒོམ་ན་ཡང༌། །ཞེས་སོགས་དང༌། ཕྱི་ནང་གི་རྟེན་འབྲེལ་ནི། དབང་བཞི་ཡོངས་སུ་རྫོགས་པ་དང༌། །ཞེས་པ་ནས་བཟུང་སྟེ་སྤྱོད་པར་རྒྱུ་བའི་སྐབས་རྣམས་ཀྱི་བསྟན་པ་ཡིན་ཏེ། ལུས་དང་ངག་གི་བརྡ་རྣམས་ལ། །ལེགས་པར་སྦྱངས་ཤིང་དེ་ཉིད་རྟོགས། །ས་རྣམས་བགྲོད་པར་བྱ་བ་དང༌། །ཡུལ་རྣམས་དབང་དུ་བསྡུ་བའི་ཕྱིར། །གནས་དང་ཉེ་བའི་གནས་ལ་སོགས། །ཡུལ་ཆེན་སུམ་ཅུ་སོ་བདུན་དུ། །རིག་པ་བརྟུལ་ཞུགས་སྤྱོད་ཕྱིར་རྒྱུ། །ཞེས་བཤད་པ་དང༌། ཕྱི་ནང་གི་རྟེན་འབྲེལ་གསལ་བར་བསྟན་པའི་ཕྱིར། དེ་ཡང་ཕྱི་ནང་གི་རྟེན་འབྲེལ་གང་ཡིན་ཞེ་ན། རང་རྒྱུད་ལ་བླ་མེད་ཀྱི་ས་དང་པོའི་རྟོགས་པ་སྐྱེས་པས་ཕྱིའི་གནས་ཀྱི་ཡུལ་ཆེན་བཞིའི་དཔའ་བོ་དང་རྣལ་འབྱོར་མ་རྣམས་དབང་དུ་འདུས་པ་ནི་ཕྱིའི་རྟེན་འབྲེལ་དང༌།

ནང་གི་སྤྱི་བོ་དང་སྤྱི་གཙུག་ལ་སོགས་པའི་གནས་བཞིའི་རླུང་སེམས་དབུ་མར་ཐིམས་ཤིང༌། དབུ་མའི་མདུད་པ་དང་པོ་གྲོལ་བ་ནི་ནང་གི་རྟེན་འབྲེལ་དང༌། དེ་བཞིན་མདུད་པ་གཉིས་པ་སོགས་པ་ཡང་མཚོན་ནས་ཤེས་པར་བྱ་སྟེ། གཞུང་ཉིད་ལས། ཕྱི་རུ་ཡུལ་རྣམས་བགྲོད་པ་དང༌། །ནང་དུ་རྩ་མདུད་གྲོལ་བ་ནི། །ས་བཅུ་ལ་སོགས་བགྲོད་པ་ཡི། །རྟེན་འབྲེལ་ཉིད་ཀྱིས་འབྱུང་བ་ཡིན། །ཞེས་སོ། ༼༣༦༽ ས་ལམ་གྱི་རྣམ་གཞག་ལ། ཁ་ཅིག་འཚང་རྒྱ་བ་ལ་ས་ལམ་མི་དགོས་པར་འདོད་པ་ང༌། དབང་བཞི་དང་ལམ་བཞིའི་རྣམ་གཞག་མེད་པར་རྡོ་རྗེ་ཐེག་པའི་སྐུ་བཞི་ཐོབ་པར་འདོད་པ་སོགས་ནས་རྩེ་གཅིག་སྤྲོས་བྲལ། རོ་གཅིག་བསྒོམ་མེད་ཀྱི་རྣལ་འབྱོར་དང་བཞི། ཐེག་ཆེན་གྱི་མཐོང་ལམ་སོགས་དང་རིམ་བཞིན་སྦྱོར་བར་འདོད་པ་རྣམས་དགག་པ་ནི། ཁ་ཅིག་ས་ལམ་མ་བགྲོད་པར། །རྫོགས་སངས་རྒྱ་བར་འདོད་པ་དང༌། །ཞེས་པ་ནས། ཅི་སྟེ་འཕགས་པའི་སར་བྱེད་ན། །མདོ་རྒྱུད་ཀུན་དང་འགལ་བར་འགྱུར། །ཞེས་པའི་བར་གྱིས་བསྟན་པ་ཡིན་ཏེ། དོན་འདི་དང་མཐུན་པར་སངས་རྒྱས་འཕྲིན་ཞུ་ལས་ཀྱང༌། ས་དང་ལམ་གྱི་རྣམ་གཞག་ལ། །ཁ་ཅིག་ས་ལམ་མི་དགོས་ཟེར། །ཞེས་སོགས་བཤད་སྣང་བས་སོ། །སོ་སོ་ཐར་དང་བྱང་ཆུབ་སེམས་བསྐྱེད་པ། །ལེན་པའི་ཐབས་དང་མི་ཉམས་བསླབ་བྱའི་ཚུལ། །གཉིས་གཉིས་སྒོ་ནས་མདོར་བསྟན་སྐབས་གཉིས་སུ། །རྒྱས་བཤད་བློ་གྲོས་མིག་ཕྱེས་གསལ་བར་མཐོང༌། །དབང་གི་ཆོ་ག་བསླབ་བྱའི་དམ་ཚིག་དང༌། །རིམ་གཉིས་གསང་ཚིག་ཡེ་ཤེས་ཕྱག་ཆེན་དང༌། །ཕྱི་ནང་རྟེན་འབྲེལ་ས་ལམ་རྣམ་པར་བཞག །མདོར་བསྟན་ལུས་དྲུག་གསུམ་པར་རྒྱས་པར་བཤད། །སེམས་བསྐྱེད་གནད་ནི་གཉིས་པའི་སྒོས་ཆོས་དང༌། །སྟོང་ཉིད་སྙིང་རྗེ་མདོ་སྔགས་ཐུན་མོང་ལས། །གཞུང་གི་འཕྲོས་ལས་གསུམ་པར་རྒྱས་བཤད་ཚུལ། །ཟབ་གསལ་རྒྱ་ཆེའི་བློ་ཡིས་འདི་ན་རྟོགས། །གཞན་དག་འཇམ་དབྱངས་དགོངས་པ་རང་བཟོ་ཡིས། །ཡོན་པོའི་ལམ་དུ་འཆད་ཚུལ་སྣ་ཚོགས་ཀྱི། །རྣམ་རྟོག་རི་མོ་མང་ཡང་ངལ་བ་ཙམ། །ཀུན་ཀྱང་ངེས་གསང་བདུད་

༼༣༧༽ རྩི་འདི་ལེན་རིགས། །ཞེས་སོ། །གཉིས་པ་རྒྱས་པར་བཤད་པ་ལ་གཉིས་ཏེ། དངོས་ཀྱི་དོན་དང༌། གཞུང་སྤྱི་ལ་རྩོད་པ་སྤང་བའོ། །དང་པོ་ལ་གསུམ་སྟེ། སོ་ཐར་གྱི་ཉམས་ལེན། བྱང་སེམས་ཀྱི་ཉམས་ལེན། སྔགས་སྡོམ་གྱི་ཉམས་ལེན་བཤད་པའོ། །དང་པོ་ལ། ལེན་བྱེད་ཀྱི་ཆོ་ག་བཤད་པ། བསྲུང་ཚུལ་གྱི་བསླབ་བྱ་བཤད་པ། ཞར་ལ་ཐོས་སྒོམ་གྱི་གནད་མ་འཁྲུལ་བར་བསྟན་པ་དང་གསུམ། དང་པོ་ལ། གཉིས་སུ་དབྱེ་བ་དང༌། སོ་སོར་བཤད་པ་གཉིས། དང་པོ་ནི། སོ་སོ་ཐར་པའི་སྡོམ་པ་དང༌། །ཞེས་པ་ལ་འཕྲོས། སོ་ཐར་གྱི་སྡོམ་པ་ཆོས་ཅན། ཁྱོད་ལེན་ཚུལ་གྱི་ཆོ་ག་དེ་ལ་གཉིས་སུ་ཡོད་དེ། ཉན་ཐོས་ཀྱི་གཞུང་ལུགས་ནས་བཤད་པ་ལྟར་གྱི་ལེན་ཚུལ་དང༌། ཐེག་ཆེན་གྱི་གཞུང་ལུགས་ནས་བཤད་པ་ལྟར་གྱི་ལེན་ཚུལ་གཉིས་སུ་ཡོད་པའི་ཕྱིར། གཉིས་པ་ལ་གཉིས་ཏེ། ཉན་ཐོས་སོ་ཐར་དང༌། ཐེག་ཆེན་སོ་ཐར་རོ། །དང་པོ་ལ་གསུམ་སྟེ། རིགས་བདུན་ལེན་ཚུལ་སྤྱིར་བསྟན། དེ་ལ་ལོག་རྟོག་དགག་པ། བསྙེན་གནས་བྱེ་བྲག་ཏུ་བཤད་པའོ། །དང་པོ་ལ་གཉིས་ཏེ། དམ་བཅའ་དགོད་པ་དང༌། སྒྲུབ་བྱེད་བཤད་པའོ། །དང་པོ་ནི། ཉན་ཐོས་རྣམས་ཀྱི་སྐྱབས་འགྲོ་རྩོམ་བྱེད་དུ་བྱས་པའི་དགེ་བསྙེན་ཕ་མ། དགེ་ཚུལ་ཕ་མའི་སྡོམ་པ་སོགས་ནས་སྐྱབས་འགྲོ་རྩོམ་བྱེད་ལ་མ་ལྟོས་པའི་དགེ་སློང་ཕ་མའི་སྡོམ་པའི་བར་རིགས་བདུན་ནི་ཆོས་ཅན། ཁྱོད་ལེན་པའི་དུས་ཡོད་དེ། ཇི་སྲིད་འཚོ་བའི་བར་དུ་ལེན་པ་ཡིན་པའི་ཕྱིར། ཡང་དེ་ཆོས་ཅན། ཁྱོད་གཏོང་བའི་དུས་ཀྱང་ཡོད་དེ། རྟེན་གྱི་གང་ཟག་ཤི་བའི་ཚེ་ན་གཏོང་བའི་སྡོམ་པ་ཡིན་པའི་ཕྱིར། སྡོམ་པ་དེ་རྣམས་ཀྱི་རྣམ་སྨིན་གྱི་འབྲས་བུ་ནི་ཚེ་འཕོས་ནས་འབྱུང་བར་འགྱུར་ཏེ། ཚེ་འདིར་ཚུལ་ཁྲིམས་རྣམ་དག་ ༼༣༨༽ བསྲུང་བ་ནི་ཕྱི་མ་མཐོ་རིས་ཀྱི་ལུས་རྟེན་ཐོབ་བྱེད་ཀྱི་རྒྱུའི་གཙོ་བོ་ཡིན་པའི་ཕྱིར་ཏེ། མཛོད་ལས། མཐོ་རིས་དོན་དུ་ཚུལ་ཁྲིམས་དང༌། །འབྲལ་བའི་དོན་དུ་བསྒོམ་གཙོའི་ཕྱིར། །ཞེས་གསུངས་པའི་ཕྱིར།

སྡོམ་པའི་རྒྱུ་མཐུན་གྱི་འབྲས་བུ་སོགས་ནི་ཚེ་འདིར་ཡང་འགྱུར་བ་ཡིན་ཏེ། སྡོམ་པ་རྣམ་པར་དག་པ་ལས་རང་རྒྱུད་དགེ་བ་ལ་གོམས་པ་དང༌། འཇིག་རྟེན་ཀུན་གྱི་དད་པའི་ཡུལ་དུ་འགྱུར་བ་སོགས་ཀྱི་ཕན་ཡོན་ཆེས་མང་བ་ཞིག་ནི། ཚེ་འདིར་ཡང་ཐོབ་པས་སོ། །འོ་ན་བྱང་སེམས་སོ་ཐར་གྱི་སྡོམ་པ་རྣམས་ཀྱང་ཤི་འཕོས་པའི་ཚེ་གཏོང་ངམ་ཞེ་ན། དེ་རྣམས་ཆོས་ཅན། ཤི་འཕོས་པའི་ཚེ་ན་མི་གཏོང་སྟེ། རྟེན་གྱི་གང་ཟག་ཤི་འཕོས་ནས་ཀྱང་རྗེས་སུ་འབྲང་བའི་སྡོམ་པ་ཡིན་པའི་ཕྱིར་རོ། །གཉིས་པ་ནི། ཉན་ཐོས་སོ་ཐར་གྱི་རྟེན་གྱི་གང་ཟག་ཤི་འཕོས་པའི་ཚེ་གཏོང་བ་དང༌། བྱང་སེམས་སོ་ཐར་དེའི་ཚེ་མི་གཏོང་བ་དེ་དག་གི་ནི་རྒྱུ་མཚན་ཡང་བཤད་པར་བྱའོ། །གང་ཞེ་ན། ཉན་ཐོས་སོ་ཐར་གྱི་སྡོམ་པ་རྟེན་གྱི་གང་ཟག་ཤི་བའི་ཚེ་ན་གཏོང་བ་ལ་སྒྲུབ་བྱེད་ཡོད་དེ། དེ་རྣམ་པ་རིག་བྱེད་མ་ཡིན་པ་གཙོ་བོར་གྱུར་པའི་གཟུགས་ཅན་ཡིན་པའི་ཕྱིར། དེ་གཟུགས་ཅན་ཡིན་ཚུལ་ནི། རང་རྒྱུད་ལྡན་གྱི་ལུས་ངག་གི་གཟུགས་ཅན་ཉེར་ལེན་གྱི་རྒྱུར་བྱས་པ་ལས་སྐྱེ་བར་འདོད་པས་གཟུགས་ཅན་ཡིན་པར་གྲུབ་སྟེ། རང་རྒྱུ་བེམ་པོ་ཞིག་གིས་ཉེར་ལེན་གྱི་རྒྱུ་བྱས་པ་ལས་བྱུང་བ་ཡིན་ན་བེམ་པོ་ཡིན་དགོས་སོ། །རང་རྒྱུ་ཤེས་པ་ཞིག་གིས་ཉེར་ལེན་གྱི་རྒྱུ་བྱས་པ་ལས་བྱུང་བ་ཡིན་ན། ཤེས་པ་ཡིན་དགོས་པ་ནི་རིག་པ་སྨྲ་བའི་སྤྱི་ལུགས་ཡིན་པའི་ཕྱིར་ཏེ། རྣམ་འགྲེལ་ལས་ཀྱང༌། རྣམ་ཤེས་མིན་པ་རྣམ་ཤེས་ཀྱི། །ཉེར་ལེན་མིན་པའི་ཕྱིར་ཡང་གྲུབ། །ཅེས་གསུངས་པའི་ཕྱིར། ཉན་ཐོས་སོ་ཐར་རྟེན་གྱི་གང་ཟག་ཤི་བའི་ཚེ་གཏོང་བ་འདི་ནི་ལུང་གིས་ཀྱང་འགྲུབ་ 

༼༣༩༽ སྟེ། ཆོས་མངོན་པ་མཛོད་ལས། བསླབ་པ་ཕུལ་བ་དང༌། རྟེན་གྱི་གང་ཟག་ཤི་འཕོས་པ་དང༌། ཕོ་མོའི་མཚན་གཉིས་ཅིག་ཆར་ཏུ་བྱུང་བ་དང༌། ལས་འབྲས་མེད་པར་ལྟ་བའི་ལོག་ལྟས་དགེ་རྩ་ཆད་པས་སོ་སོར་ཐར་པའི་འདུལ་བ་རིགས་བརྒྱད་ཆར་དང༌། མཚན་མོ་འདས་པས་བསྙེན་གནས་སོ་ཐར་གཏོང་བར་གསུངས་པ་ནི་ཉན་ཐོས་སོ་ཐར་གྱི་གཏོང་ཚུལ་འདི་ལ་ལུང་ཚད་མ་ཡིན་པའི་ཕྱིར། གོང་གི་བྱང་སེམས་སོ་ཐར་གྱི་སྡོམ་པ་ནི་ཆོས་ཅན། གཟུགས་ཅན་མ་ཡིན་ཏེ། རང་གི་ཉེར་ལེན་སེམས་ལས་སྐྱེས་པས་ཤེས་པར་འདོད་དགོས་པའི་ཕྱིར། དེས་ན་སྡོམ་པ་འདི་ནི་ཇི་སྲིད་སེམས་མ་ཉམས་ཀྱི་བར་དུ་ཡོད་པ་ཡིན་ཏེ། བྱང་ཆུབ་སྙིང་པོའི་མཐའ་ཅན་གྱི་སྡོམ་པ་ཡིན་པའི་ཕྱིར། ཐེག་པ་ཆེན་པོའི་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡང་ནི་དོན་འདི་ཉིད་ཡིན་ཏེ། བྱང་སེམས་སོ་སོར་ཐར་པའི་མདོ་དང༌། ཆོས་གཞི་བསྟན་པའི་མདོ་སོགས་ལས་ཀྱང་སོ་ཐར་ཤི་འཕོས་ནས་ཀྱང་རྗེས་སུ་འབྲང་བར་གསུངས་པའི་ཕྱིར་དང༌། རྡོ་རྗེ་མཁའ་འགྲོའི་རྒྱུད་སོགས་ལས་ཀྱང༌། ཇི་སྲིད་བྱང་ཆུབ་སྙིང་པོའི་བར། །ཞེས་པ་ནས། ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་གཟུང་བར་བགྱི། །ཞེས་དང༌། སློབ་དཔོན་བྷའུ་རི་བས། བདག་ཀྱང་དེང་ནས་བྱང་ཆུབ་བར། །ལུས་དང་སྲོག་ལ་ལྟོས་མེད་པར། །བསླབ་རྣམས་མགོན་བཞིན་བསྲུང་ལ་གནས། །ཡེ་ཤེས་ཐུགས་ཀྱི་དགོངས་སུ་གསོལ། །ཞེས་དང༌། སྤྱོད་འཇུག་ལས། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་ ༼༤༠༽ དེ་བཞིན་སྐྱབས་སུ་མཆི། །ཞེས་གསུངས་པའི་ཕྱིར། འདིར་སྤོས་ཁང་པ་དང༌། དགའ་གདོང་པ་སོགས་ཊཱིཀ་བྱེད་ཕལ་ཆེར་གྱིས་ཞིང་གི་ཡོན་ཏན་བཀོད་པའི་མདོ་དང༌། ནོར་བུ་ཐིག་ལེའི་རྒྱུད་ཀྱི་ལུང་འདྲེན་པར་མཛད་པ་ནི་ཇི་ལྟར་འཐད་བརྟག་དགོས་ཏེ།

སྐབས་འདིའི་བྱང་སེམས་སྡོམ་པ་སེམས་བསྐྱེད་ཀྱི་ལྡོག་པ་ནས་བསྟན་པའི་སྡོམ་པ་ཡིན་ན་ལུང་འདྲེན་དེ་ལྟར་འཐད་ཀྱང༌། འདི་ནི་སོ་ཐར་གྱི་ལྡོག་པ་ནས་བསྟན་པ་ཡིན་པའི་ཕྱིར་ཏེ། སོ་ཐར་ལ། ཉན་ཐོས་སོ་ཐར་དང༌། བྱང་སེམས་སོ་ཐར་གཉིས་སུ་དབྱེ་ནས། དང་པོ་ཤི་འཕོས་པའི་ཚེ་གཏོང་བ་ཉན་ཐོས་ཀྱི་ལུགས་དང༌། ཕྱི་མ་ཤི་འཕོས་ནས་ཀྱང་རྫས་སུ་འབྲང་བ་ཐེག་ཆེན་གྱི་ལུགས་ཡིན་པའི་རྣམ་དབྱེ་ཕྱེ་བ་ནི་གཞུང་འདི་དག་གི་སྐབས་དོན་ཡིན་པའི་ཕྱིར། དེ་ཡང་འབྲི་གུང་པ་དག ཉན་ཐོས་སོ་ཐར་སེམས་ཇི་སྲིད་འཚོ་བའི་བར་དུ་ལེན་པས་ཤི་འཕོས་ན་ཀྱང་རྗེས་སུ་འབྲང་བར་འདོད་པ་ཉན་ཐོས་ཐེག་ཆེན་དུ་འཆོས་པ་དང༌། ཡང་ཕྱོགས་སྔ་མ་ཁ་ཅིག ཐེག་ཆེན་ལུགས་ཀྱི་སོ་ཐར་སྡོམ་པ་ཡང་རིག་བྱེད་མ་ཡིན་པའི་གཟུགས་ཡིན་ཟེར་བ་ལྟ་བུ་ཐེག་ཆེན་ཉན་ཐོས་སུ་འཆོས་པ་རྣམས་དགག་པར་བཞེད་ནས། ཉན་ཐོས་སྡོམ་པ་རྣམ་རིག་མིན། །ཞེས་སོགས་དང༌། བྱང་ཆུབ་སེམས་དཔའི་སྡོམ་པ་ནི། །སེམས་ལས་སྐྱེ་ཕྱིར་གཟུགས་ཅན་མིན། །ཞེས་སོགས་གསུངས་པ་ཡིན་ཏེ། སྐབས་གཉིས་པར་ཡང༌། ཉན་ཐོས་ཀྱི་ནི་སྡོམ་པ་ལ། །ཐེག་པ་ཆེན་པོར་འཆོས་པ་དང༌། །དེ་བཞིན་ཐེག་ཆེན་ཉན་ཐོས་སུ། །འཆོས་པ་ཚུལ་ཁྲིམས་མ་དག་པ། །ཞེས་གསུངས་པ་ཡང་དགག་བྱ་འདི་དག་ལ་དགོངས་པ་ཡིན་ནོ། །འོ་ན། ཚུལ་ཁྲིམས་ཀྱི་ནི་བསླབ་པ་དང༌། །ཞེས་སོགས་དེ། འདིར་ལུང་དུ་འདྲེན་པའི་རྒྱུ་མཚན་ཅི་ཡིན་ ༼༤༡༽ སྙམ་ན། ལུང་དེས་ནི་རིགས་ལྔ་སྤྱིའི་དམ་ཚིག་ལ་ཚུལ་ཁྲིམས་གསུམ་དུ་ཕྱེ་བ་བསྟན་ཅིང༌། ཚུལ་ཁྲིམས་དེ་གསུམ་ག་བྱང་ཆུབ་སྙིང་པོའི་མཐའ་ཅན་ཡིན་པ་ནི་ཚིག་གོང་མ། ཇི་སྲིད་བྱང་ཆུབ་སྙིང་པོའི་བར། །ཞེས་པ་དེ། སྤྱིའི་དམ་ཚིག་དང་སོ་སོའི་དམ་ཚིག་གི་དབང་བསྐུར་ཡང་སྦྱོར་བས་ཐོན་ལ། ཚུལ་ཁྲིམས་གསུམ་གྱི་ནང་ནས། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ནི། སོ་ཐར་གྱི་ལྡོག་པ་ནས་བསྟན་པས། འདིར་བསྟན་རྒྱུད་ཀྱི་དགོངས་པ་དང་འབྲེལ་བའི་བྱང་སེམས་སོ་ཐར་དུ་ངོས་འཛིན་བྱས་ན་ལེགས་པ་ཡིན་ནོ། །གོང་གི་ཉན་ཐོས་སོ་ཐར་གྱི་སྐབས་སུ་དོགས་པ་འདི་འབྱུང་སྟེ།

ཉན་ཐོས་སོ་ཐར་ཤི་འཕོས་པའི་ཚེ་གཏོང་བའི་སྒྲུབ་བྱེད་དུ་མཛོད་ཀྱི་ལུང་དྲངས་ནས་དེ་ལྟར་དུ་སྒྲུབ་ནུས་ན། ཉན་ཐོས་སོ་ཐར་གཟུགས་ཅན་ཡིན་པའི་སྒྲུབ་བྱེད་དུ། རྣམ་རིག་མིན་རྣམ་གསུམ་ཞེས་བྱ། །ཞེས་སོ། །མཛོད་ཀྱི་ལུང་དྲངས་པས་ཀྱང་དེ་ལྟར་དུ་བསྒྲུབ་ནུས་པར་འགྱུར་རོ་ཞེ་ན། ལན་ཇི་ལྟར་བྱ། དགའ་གདོང་པ་སོགས་ཁོང་རང་གི་གྲུབ་མཐའི་འདོད་ཐོག་ཏུ་སྣང༌། རང་ལུགས་ལ་ཅུང་དཀའ་བར་སྣང༌། རང་གི་བསམ་ཚོད་བསྟན་བཅོས་མཛད་པ་འདིའི་དགོངས་པ། ཉན་ཐོས་སོ་ཐར་གཟུགས་ཅན་ཡིན་པས་ཤི་འཕོས་པའི་ཚེ་གཏོང་བ་དང༌། བྱང་སེམས་སོ་ཐར་གཟུགས་ཅན་མ་ཡིན་པས་ཤི་འཕོས་ནས་ཀྱང་རྗེས་སུ་འབྲང་བ་དངོས་བསྟན་བསྙོན་མེད་དུ་གསལ་བས་གཞུང་རྩ་བའི་རྗེས་སུ་འབྲང་ངོ༌། །གཉིས་པ་ལོག་རྟོག་དགག་པ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། འབྲི་གུང་པ་ཁ་ཅིག ཇི་སྲིད་འཚོའི་མཐའ་ཅན་ཡིན་པས་ཤི་བའི་ཚེ་གཏོང་བར་མ་ངེས་ཏེ། ཇི་སྲིད་འཚོ་བའི་སྒྲ་ལ་གཉིས་ལས། ལུས་ཇི་སྲིད་འཚོ་ནི་ཇི་སྲིད་མ་ཤིའི་བར་དང༌། སེམས་ཇི་སྲིད་ ༼༤༢༽ འཚོ་ནི་ཇི་སྲིད་རིག་པ་རྒྱུན་མ་ཆད་ཀྱི་བར་ལ་དགོངས་པས་སོ་ཐར་གྱི་སྡོམ་པས་སངས་རྒྱས་མ་ཐོབ་ཀྱི་བར་ལེན་པ་འདི་སེམས་བསྐྱེད་དང་སྡོམ་པ་བརྐུ་ཐབས་མི་བྱ་བ་ཐབས་ལ་མཁས་པའི་གཡོ་སྒྱུ་ཡིན་པའི་ཕྱིར། ཞེས་ཟེར་རོ། །གཉིས་པ་ལ་གསུམ་སྟེ། སྒྲུབ་བྱེད་མེད་པར་བསྟན་པ། གནོད་བྱེད་རྒྱས་པར་བཤད་པ། སྨད་པའི་གནས་སུ་བསྟན་པའོ། །དང་པོ་ནི། ཉན་ཐོས་ཀྱི་གཞུང་ནས་བཤད་པའི་སོ་ཐར་བྱང་ཆུབ་མ་ཐོབ་ཀྱི་བར་དུ་ལེན་པའི་ལག་ལེན་དེ་འདྲ་མི་འཐད་དེ། སངས་རྒྱས་ཀྱི་མདོ་རྒྱུད་ཀྱི་དགོངས་པ་མ་ཡིན་ཞིང༌། རྒྱན་དྲུག་མཆོག་གཉིས་ལ་སོགས་པའི་མཁས་པ་རྣམས་ཀྱི་གཞུང་ལས་ཀྱང་དེ་འདྲ་མ་བཤད་པའི་ཕྱིར། གཉིས་པ་ལ་གཉིས་ཏེ། གནོད་བྱེད་ཀྱི་རིག་པ་དངོས་དང༌། དེའི་ཉེས་སྤོང་གི་ལན་དགག་པའོ། །དང་པོ་ནི། ཉན་ཐོས་ཀྱི་གཞུང་ནས་བཤད་པ་དང༌།

ཐེག་ཆེན་གྱི་གཞུང་ནས་བཤད་པའི་སྡོམ་པ་གཉིས་ལ་ཁྱད་པར་མེད་པར་འགྱུར་ཏེ། དེ་གཉིས་ཀ་དུས་བྱང་ཆུབ་སྙིང་པོའི་བར་དུ་ལེན་པ་དེ་ལྟ་ཡིན་པའི་ཕྱིར་ནའོ། །ཡང་སྐྱབས་འགྲོ་ལ་ཉན་ཐོས་དང་ཐུན་མོང་བའི་སྐྱབས་འགྲོ་དང༌། ཐེག་ཆེན་ཐུན་མོང་མ་ཡིན་པའི་སྐྱབས་འགྲོ་གཉིས་སུ་དབྱེར་མི་རུང་བར་ཐལ་བ་དང༌། སྡོམ་པ་དེ་གཉིས་འབོག་པའི་ཆོ་ག་ཡང་གཅིག་ཏུ་ཐལ་བ་དང༌། སྡོམ་པ་དེ་གཉིས་ཀྱི་བསླབ་བྱ་ཡང་གཅིག་ཏུ་ཐལ་བར་འགྱུར་ཏེ། ལེན་པའི་དུས་ཀྱི་ཁྱད་པར་གཅིག་པ་དེའི་ཕྱིར་རོ། །གནོད་བྱེད་གཞན་ཡང་བསླབ་པ་ཕུལ་བ་དང༌། མཚན་གཉིས་ཅིག་ཆར་དུ་བྱུང་བ་དང༌། ལོག་ལྟས་དགེ་རྩ་ཆད་པ་སོགས་སྡོམ་པའི་གཏོང་རྒྱུ་གཞན་གྱིས་ཀྱང་དགེ་སློང་གི་སྡོམ་པ་གཏོང་བ་མི་སྲིད་པར་འགྱུར་ཏེ། ཤི་འཕོས་པའི་ཚེ་ཡང་དགེ་སློང་གི་སྡོམ་པ་མི་འདོར་བའི་ཕྱིར་ ༼༤༣༽ ནའོ། །གཉིས་པ་ལ་གཉིས་ཏེ། ཉེས་སྤོང་བརྗོད་པ་དང༌། དེ་དགག་པའོ། །དང་པོ་ནི། དེ་ལྟར་བྱས་པ་ལ། རྗེས་འབྲང་ཁ་ཅིག སྐྱོན་སྤོང་འདི་སྐད་དུ། ཐེག་ཆེན་སེམས་བསྐྱེད་ཀྱིས་མ་ཟིན་པའི་དགེ་སློང་གི་སྡོམ་པ་གལ་ཏེ་ཤི་འཕོས་པའི་ཚེ་གཏོང་ན་ཡང༌། བསམ་པ་བྱང་ཆུབ་ཀྱི་སེམས་ཀྱིས་ཟིན་པའི་སྡོམ་པ་གཏོང་བ་མི་སྲིད་ཅེས་ཟེར་རོ། །གཉིས་པ་དེ་དགག་པ་ལ་གསུམ་སྟེ། གཏོང་རྒྱུ་ཀུན་གྱིས་མི་གཏོང་བར་ཐལ་བ། འདོད་ན་གནོད་བྱེད་གཉིས་ཀྱི་དགག་པ། བསྙེན་གནས་ལའང་མཚུངས་པར་ཐལ་བའོ། །དང་པོ་ནི། འོ་ན་ཐེག་ཆེན་སེམས་བསྐྱེད་ཀྱིས་ཟིན་པའི་དགེ་སློང་ལ་སོགས་པའི་སྡོམ་པ་རིགས་བདུན་པོ་རྣམས་ཆོས་ཅན། བསླབ་པ་ཕུལ་བ་དང༌། ཤི་འཕོས་པ་དང༌། ལོག་ལྟས་དགེ་རྩ་ཆད་པ་ལ་སོགས་པ་གཏོང་རྒྱུ་ཀུན་གྱིས་མི་གཏོང་བར་འགྱུར་ཏེ། སེམས་བསྐྱེད་ཀྱིས་ཟིན་པའི་གནད་ཀྱིས་ཤི་འཕོས་ཀྱང་མི་གཏོང་བར་ཁས་བླངས་པའི་ཕྱིར། གཉིས་པ་ནི། གཏོང་རྒྱུ་ཀུན་གྱིས་མི་གཏོང་བ་ལ་འདོད་པ་ཡིན་ནོ། །ཞེ་ན། འོ་ན་སེམས་བསྐྱེད་ཀྱིས་ཟིན་པའི་དགེ་སློང་གི་སྡོམ་ལྡན་དེས་དགེ་སློང་གི་སྡོམ་པ་ཕུལ་ཡང་བསྲུང་དགོས་པར་འགྱུར་ཞིང༌།

མ་བསྲུངས་ན་དགེ་སློང་གི་སྡོམ་པ་ཉམས་པར་འགྱུར་ཏེ། བསླབ་པ་ཕུལ་བ་ལ་སོགས་པ་གཏོང་རྒྱུ་ཀུན་གྱིས་མི་གཏོང་བ་དེ་ལྟ་ཡིན་པའི་ཕྱིར་ནའོ། །ཡང་སེམས་བསྐྱེད་ཀྱིས་ཟིན་པའི་དགེ་སློང་དེ་ཤི་འཕོས་ནས་གང་དུ་སྐྱེས་ཀྱང་དགེ་སློང་དུ་འགྱུར་བར་ཐལ། གཏོང་རྒྱུ་ཀུན་གྱིས་མི་གཏོང་བ་དེའི་ཕྱིར་རོ། །དེ་ལ་ཡང་གལ་ཏེ་འདོད་ན། སེམས་བསྐྱེད་ཀྱིས་ཟིན་པ་དེ་ནི་ལྷར་སྐྱེས་ན་ལྷའི་དགེ་སློང་སྲིད་པར་གྱུར་ཞིང༌། མིར་སྐྱེས་ན་ཡང་བྱིས་པ་ཆུང་ངུ་ལ་བླང་མི་དགོས་པར་དགེ་སློང་དུ་འགྱུར་བ་དང༌། བྱིས་པ་དེ་ལ་སྲོག་ ༼༤༤༽ གཅོད་ལ་སོགས་པའི་རྩ་བའི་ལྟུང་བ་བྱུང་བར་གྱུར་ན་དགེ་སློང་གི་སྡོམ་པ་ཉམས་པར་འགྱུར་ཞིང༌། ཉམས་ནས་གསང་འདོད་ཀྱི་འཆབ་སེམས་སྐྱེས་པ་ལ་སླར་དགེ་སློང་གི་སྡོམ་པ་བླང་དུ་མེད་པར་གསུངས་ཏེ། འདུལ་བ་སུམ་བརྒྱ་བ་ལས། མི་གསོད་ལ་སོགས་གཞི་རྣམས་ཀྱིས། །དགེ་ཚུལ་ལས་ནི་ཉམས་གྱུར་ན། །དགེ་སློང་བཞིན་དུ་དགེ་ཚུལ་ལའང༌། །ཕྱི་ནས་སྡོམ་སྐྱེའི་སྐལ་བ་མེད། །ཅེས་གསུངས་པའི་ཕྱིར། ལྷར་སྐྱེས་ན་ལྷའི་དགེ་སློང་དུ་འགྱུར་བ་སོགས་ལ་ཡང་འདོད་དོ་ཞེ་ན། འདོད་མི་ནུས་ཏེ། ལྷ་དང་བྱིས་པའི་དགེ་སློང་ནི་འདུལ་བའི་སྡེ་སྣོད་ལས་བཀག་པའི་ཕྱིར་ཏེ། མདོ་རྩ་བར། མི་མ་ཡིན་གྱི་འགྲོ་བ་པ་དང༌། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། །ཞེས་དང༌། ལས་ཀྱི་གཞིར། ལོ་ཉི་ཤུ་མ་ལོན་པ་མ་ཡིན་ནམ། ཞེས་གསུངས་པའི་ཕྱིར། འོ་ན་འདུལ་བར་བྱིས་པའི་དགེ་སློང་ཡེ་མ་བཤད་དམ་ཞེ་ན། སྤྱིར་བཏང་ལ་སྐྱེས་པ་བསྙེན་པར་རྫོགས་པ་ལ་ལོ་ཉི་ཤུ་ལོན་པ་ཞིག་དགོས་ཀྱང༌། དམིགས་བསལ་ལ་ལོ་བཅོ་བརྒྱད་དང་ལོ་བཅུ་དགུ་གང་རུང་གི་ཚེ་ལོ་ཉི་ཤུ་ལོན་པར་འཁྲུལ་ནས་ལོ་ཉི་ཤུ་ལོན་སྙམ་པའི་འདུ་ཤེས་ཀྱི་སྒོ་ནས་དགེ་སློང་གི་སྡོམ་པ་བླངས་ན་ཆགས་པ་ཡིན་ཏེ། མདོ་རྩ་བར། རྣམ་པ་ཐམས་ཅད་དུ་ལོ་ཉི་ཤུ་ལོན་པ་ལ་ནི་བསྙེན་པར་རྫོགས་པ་ཆགས་སོ། །གཅིག་ཤོས་ལ་ནི་ལོན་པར་འདུ་ཤེས་པ་ཉིད་ནའོ། །ཞེས་གསུངས་པའི་ཕྱིར།

བུད་མེད་ལ་ཁྱིམ་སོ་བཟུང་བ་ཡིན་ན་ལོ་བཅུ་གཉིས་མ་ལ་བསྙེན་པར་རྫོགས་པར་ཡང་བཤད་པས་ཉེས་མེད་ཕུན་ཚོགས་ཀྱི་བྱིས་པའི་དགེ་སློང་མ་ཡོད་པར་ཁས་ལེན་ཏེ། མདོ་རྩ་བ་ལས། ཁྱིམ་སོ་བཟུང་བ་དེ་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་བཅུ་གཉིས་ཉིད་དོ། །ཞེས་གསུངས་པའི་ཕྱིར། གསུམ་པ་བསྙེན་གནས་ ༼༤༥༽ ལ་མཚུངས་པར་ཐལ་བ་ནི། བསམ་པ་ཐེག་ཆེན་སེམས་བསྐྱེད་དང་ལྡན་པའི་བསྙེན་གནས་ཀྱི་སྡོམ་པ་ཡང་ཆོས་ཅན། དུས་རྟག་ཏུ་བསྲུང་དགོས་པར་འགྱུར་ཞིང༌། མ་བསྲུངས་ན་བསྙེན་གནས་ཉམས་པར་འགྱུར་བར་ཐལ། ནངས་པར་མཚན་མོ་འདས་ཕན་ཆད་ཀྱང་མི་གཏོང་བར་བྱང་ཆུབ་སྙིང་པོའི་བར་དུ་ཡོད་པའམ་གནས་པའི་སྡོམ་པ་ཡིན་པའི་ཕྱིར། གལ་ཏེ་གཏན་ཚིགས་མ་གྲུབ་སྟེ། ནངས་པར་མཚན་མོ་འདས་པས་སྡོམ་པ་གཏོང་ངོ་ཞེ་ན། ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་རྣམས་དུས་རྒྱུན་དུ་འབྱུང་བར་ཁས་བླངས་པ་དང་འགལ་ཏེ། སེམས་བསྐྱེད་ཀྱིས་ཟིན་པའི་བསྙེན་གནས་ཀྱི་སྡོམ་པ་ནི་མཚན་མོ་འདས་པ་ན་གཏོང་བའི་ཕྱིར། གསུམ་པ་ནི། ཉན་ཐོས་གཞུང་ནས་བཤད་པའི་རིགས་བདུན་བྱང་ཆུབ་སྙིང་པོའི་བར་དུ་ལེན་པ་ལ་གནོད་བྱེད་བརྗོད་པ་དེས་ན། ཉན་ཐོས་སོ་ཐར་སྡོམ་བརྟེན་གྱི་གང་ཟག་ཤི་འཕོས་ནས་ཀྱང་རྗེས་སུ་འབྲང་བ་ཡོད་དོ། །ཞེས་སྨྲ་བའི་སྐྱེས་བུ་འབྲི་གུང་པ་དེ་ལ་ནི་ཆོས་ཅན། ཐེག་པ་ཆེ་ཆུང་གི་སྡེ་སྣོད་ཀྱི་རྣམ་དབྱེ་མེད་པར་ཟད་དེ། མཛོད་ལས། ཇི་སྲིད་འཚོ་དང་ཉིན་ཞག་ཏུ། །སྡོམ་པ་ཡང་དག་བླང་བར་བྱ། །ཞེས་པ་ལྟར། རང་ཉིད་ཇི་སྲིད་མ་ཤིའི་བར་དུ་སྡོམ་པ་ལེན་པ། ཇི་སྲིད་འཚོའི་མཐའ་དང༌། སང་སྐྱ་རེངས་མ་ཤར་གྱི་བར་དུ་ལེན་པ་ཉིན་ཞག་གི་མཐའ་གང་རུང་ཉན་ཐོས་ཀྱི་ལུགས་ཡིན་པའི་རྣམ་དབྱེ་དང༌། བྱང་ཆུབ་སྙིང་པོར་མཆིས་ཀྱི་བར། །ཞེས་དང༌། ཇི་སྲིད་བྱང་ཆུབ་སྙིང་པོའི་བར། །ཇི་ལྟར་དུས་གསུམ་མགོན་པོ་རྣམས། །ཞེས་སོགས་ལྟར། སྙིང་སྟོབས་ཆེན་པོས་སེམས་ཅན་གྱི་དོན་དུ་བྱང་ཆུབ་སྙིང་པོའི་བར་དུ་སྡོམ་པ་ལེན་པ་ཐེག་པ་ཆེན་པོའི་ལུགས་ཡིན་པའི་རྣམ་དབྱེ་མ་ཕྱེད་འདུག་པས་སོ། །འདིར་ཕྱོགས་སྔ་མས་ཉན་ཐོས་གཞུང་ནས་བཤད་པའི་དགེ་སློང་

༼༤༦༽ གི་སྡོམ་པ་ལེན་པའི་ཚེ་བྱང་ཆུབ་སྙིང་པོའི་བར་དུ་ངེས་པར་ལེན་དགོས་པ་ནི་མི་བཞེད་ལ། འོ་ན་ཅི་ཞེ་ན། དབང་པོ་རྣོ་འབྲིང་ཕྱེ་ནས། དབང་རྣོན་ཁ་ཅིག་གིས་སེམས་བསྐྱེད་དང་ལྡན་པའི་སྒོ་ནས་དགེ་སློང་གི་སྡོམ་པ་བྱང་ཆུབ་སྙིང་པོའི་བར་དུ་ལེན་པར་འདོད་པས་དེ་ཕྱོགས་སྔར་བྱས་ནས་འདིར་འགོག་པ་ཡིན་ཏེ། སྡོམ་པ་ཤི་ཡང་ཡོད་དོ་ཞེས། །སྨྲ་བའི་སྐྱེས་བུ་དེ་ལ་ནི། །ཞེས་དང༌། འོག་ཏུ་ཡང༌། སོ་སོར་ཐར་པའི་སྡོམ་པ་ནི། །བྱང་ཆུབ་བར་དུ་བླངས་གྱུར་ན། །སོ་སོ་ཐར་པ་ཅི་ནས་འཇིག །འདི་ཡང་གནད་རྣམས་བཅོས་པར་དོགས། །ཞེས་གསུངས་པའི་ཕྱིར། གསུམ་པ་བསྙེན་གནས་བྱེ་བྲག་ཏུ་བཤད་པ་ལ་གཉིས་ཏེ། རྣམ་གཞག་སྤྱིར་བསྟན་པ་དང༌། ལོག་རྟོག་བྱེ་བྲག་ཏུ་དགག་པའོ། །དང་པོ་ལ་གཉིས་ཏེ། ཉན་ཐོས་ཀྱི་ལུགས་དང༌། ཐེག་ཆེན་གྱི་ལུགས་སོ། །དང་པོ་ནི། ཉན་ཐོས་རྣམས་ཀྱི་སྐྱབས་འགྲོ་ནས། །ཞེས་སོགས་ཚིག་རྐང་གསུམ་ལ་འཕྲོས། ཉན་ཐོས་ལུགས་ལ་རིགས་བདུན་ཇི་སྲིད་འཚོའི་བར་དུ་ལེན་ན། ཡུལ་གང་ལས་ལེན་ཞེ་ན། ཉན་ཐོས་བྱེ་བྲག་སྨྲ་བ་རྣམས་ཀྱི་ནི་རིགས་བདུན་དང༌། དེར་མ་ཟད་བསྙེན་གནས་ཀྱང་ཡུལ་དགེ་སློང་ལས་ལེན་པ་ཡིན་ཏེ། གཞན་གྱི་རྣམ་རིག་བྱེད་སོགས་ཀྱི། །ཞེས་པའི་མཛོད་རང་འགྲེལ་ལས། སོ་སོར་ཐར་པའི་སྡོམ་པ་དེ་ཡང་དགེ་འདུན་ནམ་གང་ཟག་ལས་ཏེ། དགེ་སློང་དང་དགེ་སློང་མ་དང༌། དགེ་སློབ་མའི་སྡོམ་པ་རྣམས་ནི་དགེ་འདུན་ལས་སོ། །གཞན་དག་ནི་གང་ཟག་ལས་སོ། །ཞེས་གསུངས་པའི་ཕྱིར། དེ་ཡང་དགེ་འདུན་དང་གང་ཟག་གཉིས་ཀྱི་ཟླས་ཕྱེ་བའི་དགེ་འདུན་ནི། དགེ་སློང་བཞི་ཚོགས་པའམ། དགེ་སློང་མ་བཞི་ཚོགས་པ་ཡན་ཆད་ལ་འཇོག་ཅིང༌། དེ་གཉིས་ཀྱིས་ཟླས་ཕྱེ་བའི་གང་ཟག་ནི། དགེ་སློང་དང་ ༼༤༧༽ དགེ་སློང་མ་གཅིག་གམ་གཉིས་སམ་གསུམ་དུ་གནས་པ་རྣམས་ལ་ངོས་འཛིན་པ་ཡིན་ནོ། །འོ་ན་འགྲེལ་བ་འདིས་བསྙེན་གནས་དགེ་སློང་ལས་ལེན་པ་ཇི་ལྟར་བསྟན་ཞེ་ན། གསལ་བར་བསྟན་པ་ཡིན་ཏེ།

གཞན་དག་ནི་ཞེས་པའི་གཞན་དག་དེར་དགེ་ཚུལ་ཕ་མའི་སྡོམ་པ། དགེ་བསྙེན་ཕ་མའི་སྡོམ་པ། བསྙེན་གནས་ཀྱི་སྡོམ་པ་དང་ལྔ་པོ་དེ་འབྱུང་རིགས་པའི་ཕྱིར། གསེར་ཐུར་ལས། བྱེ་སྨྲའི་བསྙེན་གནས་དགེ་སློང་ལས། །ལེན་པའི་དམིགས་བསལ་གང་ན་ཡོད། །ཅེས་དྲི་བ་མཛད་པ་དེའི་ལན་ཡང་འདི་ལས་འོས་གཞན་མེད་པ་ཡིན་ནོ། །མཛོད་འགྲེལ་དང༌། རབ་དབྱེའི་དངོས་བསྟན་དེ་རྣམས་ད་ཆོག་གི་དབང་དུ་བྱས་པར་གསལ་གྱིས། སྤྱིར་བཏང་ལ་ནི་མ་ངེས་ཏེ། རང་བྱུང་གི་བསྙེན་རྫོགས་དང༌། ཚུར་ཤོག་གི་བསྙེན་རྫོགས་སོགས་ཡུལ་དགེ་སློང་ལས་ཐོབ་པ་མ་ཡིན་པས་སོ། །རིགས་བདུན་དང་བསྙེན་གནས་སྐྱེ་བའི་རྟེན་གྱི་གང་ཟག་ནི། གླིང་གསུམ་གྱི་སྐྱེས་པ་དང་བུད་མེད་གང་རུང་ལས་འགྲོ་བ་གཞན་ཟ་མ་དང་མ་ནིང་སོགས་ལ་སྡོམ་པ་སྐྱེ་བ་བཀག་སྟེ། མཛོད་ལས། ཟ་མ་མ་ནིང་སྒྲ་མི་སྙན། །མཚན་གཉིས་མ་གཏོགས་མི་རྣམས་ལ། །སྡོམ་མིན་སྡོམ་པའང་དེ་བཞིན་ལ། །ཞེས་གསུངས་པའི་ཕྱིར། སྐྱེ་བའི་རྟེན་གྱི་ལུང་ཁུང་ལ་མཛོད་ཀྱི་ལུང་འདྲེན་པར་ཀུན་མཐུན་པས། ལེན་པའི་ཡུལ་གྱི་ལུང་ཁུང་དུ་ཡང༌། ཀུན་མཁྱེན་བླ་མའི་སྡོམ་གསུམ་འཁྲུལ་སྤོང་དུ་སྔར་དྲངས་པའི་མཛོད་འགྲེལ་གྱི་ལུང་འདྲེན་པར་མཛད་པ་ནི་ཤིན་ཏུ་འབྲེལ་ཆགས་ཤིང་གཞུང་ལུགས་ཀྱི་དགོངས་པར་གདོན་མི་ཟའོ། །ཉན་ཐོས་མདོ་སྡེ་པ་རྣམས་ནི་དུད་འགྲོ་སོགས་འགྲོ་བ་གཞན་ལའང་བསྙེན་གནས་ཀྱི་སྡོམ་པ་སྐྱེ་བར་བཤད་དེ། འདུལ་བ་ལུང་ལས། ཀླུ་གཞོན་ནུ་ 

༼༤༨༽ ཙམ་པ་ཞེས་བྱ་བ་དུས་བཟང་ལ་བསྙེན་གནས་ཡན་ལག་བརྒྱད་བསྲུང་བ་དང༌། རྒྱ་མཚོའི་ཀླུ་རྣམས་དུས་བཟང་ལ་རྒྱ་མཚོ་ནས་འོངས་ཏེ་བསྙེན་གནས་བསྲུང་བར་གསུངས་པ་རྣམས་སྒྲ་ཇི་བཞིན་དུ་ཁས་ལེན་པའི་ཕྱིར། བྱེ་བྲག་སྨྲ་བས་ནི། དེ་རྣམས་བསྙེན་གནས་ཉིན་ཞག་ཕྱེད་པ་ལ་དགོངས་པར་འདོད་ཅིང༌། བསྙེན་གནས་ཉིན་ཞག་ཕྱེད་པ་ནི། བར་མའི་དགེ་བ་ཙམ་ཡིན་གྱིས། སྡོམ་པ་ནི་མ་ཡིན་ནོ། །དེ་སྐད་དུ། མཛོད་འགྲེལ་ལས། དེ་ལས་གཞན་དུ་ནོས་པས་ནི་ལེགས་པར་སྤྱད་པ་ཙམ་དུ་འགྱུར་གྱིས། བསྙེན་གནས་ཀྱི་སྡོམ་པ་ནི་མ་ཡིན་ནོ། །ཞེས་སོ། །བླང་བའི་ཡུལ་ཡང༌། དགེ་བསྙེན་དང་རབ་བྱུང་སོགས་གང་ཡང་རུང་བ་ལས་བླངས་པས་ཆོག་སྟེ། དྲང་སྲོང་གནས་མཆོག་གི་ཞུས་པའི་མདོ་ལས། དགེ་སྦྱོང་ངམ། བྲམ་ཟེའམ། རབ་ཏུ་བྱུང་བ་ཆོ་ག་ཤེས་པ་ཞིག་གི་གམ་དུ་སོང་སྟེ། ཞེས་གསུངས་པའི་ཕྱིར་དང༌། འདུལ་བ་ལུང་ལས། ཁྱིམ་བདག་མགོན་མེད་ཟས་སྦྱིན་གྱིས་རང་གི་འཁོར་འབངས་རྣམས་བསྙེན་གནས་ལ་བཀོད་པར་གསུངས་པར་ཡང༌། སྒྲ་མི་བཞིན་དུ་ཁས་ལེན་པའི་ཕྱིར། ཉན་ཐོས་རྣམས་ཀྱི་ལུགས་ལ། བླང་བའི་ཡུལ་དང༌། ལེན་པའི་གང་ཟག་དེ་ལྟར་ངེས་པར་མ་ཟད་ཆོ་གའང༌། དཀོན་མཆོག་གསུམ་ལ་སྐྱབས་སུ་འགྲོ་བ་རྩོམ་བྱེད་དུ་བྱས་ནས་འབོག་པ་ཡིན་ནོ། །གཉིས་པ་ཐེག་ཆེན་གྱི་ལུགས་ནི། དོན་ཡོད་ཞགས་པའི་རྟོག་པ་ལས་གསུངས་ཤིང༌། ཡུལ་ནི། རྟེན་གྱི་དྲུང་དུ་རང་ཉིད་ཀྱིས་བླངས་པས་ཆོག་ཅིང༌། ཆོ་ག་ནི་སེམས་བསྐྱེད་ཀྱི་ཆོ་ག་དང་ཆ་འདྲ་བར་ཡོད་དོ། །རྒྱུ་མཚན་དེས་ན། ཉན་ཐོས་ལུགས་དང་ཐེག་ཆེན་ལུགས་ཀྱི་བསྙེན་གནས་དུས་གཙོ་ཆེར་ཉིན་ཞག་གི་མཐའ་ཅན་དུ་མཚུངས་ཀྱང༌། ཆོ་ག་ལ་ཁྱད་པར་ཡོད་དེ། སྐྱབས་འགྲོ་ཙམ་རྩོམ་བྱེད་དུ་བྱས་ནས་གང་ཟག་གཞན་གྱིས་འབོག་པ་དང༌། ༼༤༩༽ རྟེན་གྱི་དྲུང་དུ་རང་ཉིད་ཀྱིས་སེམས་བསྐྱེད་ལེན་པ་དང་འདྲ་བར་ལེན་པའི་ཁྱད་པར་སོ་སོར་ཡོད་པའི་ཕྱིར་རོ། །གཉིས་པ་ལ་གསུམ་སྟེ།

བསྙེན་གནས་འབུལ་བ་དགག་པ། གཞན་ལ་འཆོལ་བ་དགག་པ། ལྷ་སྒོམ་ཐ་དད་དགག་པའོ། །དང་པོ་ནི། བཀའ་གདམས་པ་ལ་ལ་ན་རེ། བསྙེན་གནས་ཉིན་ཞག་གཅིག་བསྲུང་བའི་སང་ནངས་པར་གཞན་ལ་འབུལ་དགོས་ཏེ། མ་ཕུལ་ན་དེ་དང་འགལ་བའི་ཉེས་པ་བྱས་པའི་ཚེ་ཉམས་པར་འགྱུར་བའི་སྐྱོན་ཡོད་པའི་ཕྱིར་ཞེས་ཟེར་རོ། །དེ་དགག་པ་ནི། བསྙེན་གནས་ཉིན་ཞག་གཅིག་པ་འདི་ལ་འབུལ་མི་དགོས་ཏེ། བསྙེན་གནས་ཉིན་ཞག་གཅིག་བསྲུངས་པའི་སང་ནངས་པར་མཚན་མོ་འདས་པ་སྟེ་སྐྱ་རེངས་ཤར་བ་ན་གཏང་བའི་ཕྱིར་ཏེ། ཉིན་ཞག་གཅིག་ལས་ལྷག་པར་བསྲུང་བར་ཁས་བླངས་པ་མེད་པའི་ཕྱིར། གལ་ཏེ་མདོ་སྡེ་པའི་ལུགས་བཞིན་དུ་སྔོན་ལན་ཅིག་ཟླ་བ་བྱུང་ངོ་ཅོག་གི་ཚེས་བརྒྱད་ལ་བདག་བསྙེན་གནས་པར་གཟུང་དུ་གསོལ་ཞེས་ཁས་བླངས་ནས། ཕྱིས་སྐྱ་རེངས་ཤར་ནས་ཡུན་འགའ་སོང་ཞིང་ཟན་ཟོས་པའི་རྗེས་སོགས་ཇི་ལྟར་འདོད་པའི་ཚེ། བསྙེན་གནས་ལེན་ན་ཡང་ནངས་པར་གཞན་ལ་འབུལ་མི་དགོས་ཏེ། ནངས་པར་སྐྱ་རེངས་ཤར་ཕན་ཆད་སྡོམ་པ་དེ་བསྲུང་བའི་བསམ་པ་མེད་པའི་ཕྱིར་ན་ནངས་པར་སྡོམ་པ་གཏོང་བར་ངེས་པ་དེའི་ཕྱིར་ནའོ། །མདོ་སྡེ་པའི་ལུགས་འདི་ནི་གང་ལས་བཤད་སྙམ་ན། ནངས་པར་གཞན་ལས་ནོད་པར་བྱ་ཞེས་པའི་མཛོད་འགྲེལ་ལས། ནངས་པར་ནི་རེ་ཞིག་ཉི་མ་ཤར་བའི་ཚེ་སྟེ། ཉིན་ཞག་གི་སྡོམ་པ་ཡིན་པའི་ཕྱིར་ཞེས་སྤྱིར་བཏང་དང༌། གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པར་བྱའོ། །ཞེས་སྔོན་ཡང་དག་པར་བླངས་པ་དེས་ནི་ཟན་ཟོས་ནས་ཀྱང་ནོད་པར་བྱའོ། །ཞེས་ ༼༥༠༽ དམིགས་བསལ་དང་གཉིས་གསུངས་པའི། དམིགས་བསལ་འདི་མདོ་སྡེ་པའི་ལུགས་བཞིན་དུ་ཇི་ལྟར་འདོད་པའི་ཚེ་བསྙེན་གནས་ལེན་ཞེས་པ་དེ་ཡིན་པར་འཆད་དོ། །འདིར་པཎ་ཆེན་རིན་པོ་ཆེའི་ལེགས་བཤད་གསེར་ཐུར་ལས། མདོ་སྡེ་པ་ཡི་ལུགས་བཞིན་དུ། །ཇི་ལྟར་འདོད་ཚེ་ལེན་ཞེས་པ། །དུས་གཅིག་སྟབས་སུ་ལེན་ནམ་ཅི། །ཟས་ཟོས་ནས་ཀྱང་ལེན་ཞེས་པ། །འདི་ཡི་དོན་དུ་ཁས་ལེན་ན། །དེ་འདྲ་བྱེ་བྲག་སྨྲ་བ་ཡི། །ནངས་པར་གཞན་ལས་ནོད་ཅེས་པའི། །དམིགས་བསལ་ཡིན་ཕྱིར་སྐབས་ཀྱི་ནི། །རྩོད་པའི་ལན་དུ་འགྱུར་བ་མེད། །ཅེས་མདོ་སྡེ་པའི་ལུགས་ཡིན་པར་འགོག་པར་མཛད་ཀྱང༌།

མཛོད་རྩ་འགྲེལ་ཀུན་བྱེ་བྲག་ཏུ་སྨྲ་བའི་གྲུབ་མཐའ་ཡིན་པའི་ངེས་པ་མེད་དེ། མཛོད་རྩ་བ་དང་དངོས་བསྟན་གྱི་འགྲེལ་པ་ཕལ་མོ་ཆེ་བྱེ་སྨྲའི་ལུགས་དང༌། ལོ་གྲག་ཟེར་གསུམ་གྱི་ཐད་ཀྱི་འགྲེལ་པ་དང༌། འཕྲོས་དོན་གྱི་འགྲེལ་པ་ཕལ་ཆེར་ནི་མདོ་སྡེ་པའི་ལུགས་ཡིན་པར་མཁས་པ་དག་ལ་ཡོངས་སུ་གྲགས་པ་ཡིན་ནོ། །དེས་ན་ནངས་པར་ནི་རེ་ཞིག་ཅེས་སོགས་འགྲེལ་པ་སྔ་མ་དེ་བྱེ་སྨྲའི་ལུགས་དང༌། གང་གིས་ཚེས་བརྒྱད་ལ་ཞེས་སོགས་འགྲེལ་པ་ཕྱི་མ་ལས་འཕྲོས་པའམ། དམིགས་བསལ་གྱི་ཚུལ་དུ་བྱུང་བ་དེ་མདོ་སྡེ་པའི་ལུགས་ཡིན་ཏེ། འགྲེལ་པ་སྔ་མའི་ཐད་ཀྱི་འགྲེལ་བཤད་རྒྱལ་སྲས་མ་ལས། སྡོམ་པ་ནི་སློང་བར་བྱེད་པ་ཡང་དག་པར་ལེན་པར་ངེས་པའི་སེམས་པ་ཡིན་པའི་ཕྱིར། ཉི་མ་འཆར་བའི་ཚེ་ཁོ་ན་སྐྱེའོ། །ཟན་ཟོས་ནས་ནོད་པ་ནི་གསལ་བའི་ཕྱིར་རོ། །ཞེས་ཉི་མ་སྟེ་སྐྱ་རེངས་ཤར་བའི་ཚེ་ལེན་པ་ཁོ་ན་བྱེ་བྲག་ཏུ་སྨྲ་བའི་ལུགས་བསྟན་པའི་ཕྱིར་དང༌། གང་གིས་ཚེས་བརྒྱད་ལ་ཞེས་སོགས་བྱེ་སྨྲ་རང་ལུགས་ཀྱི་དམིགས་ ༼༥༡༽ བསལ་ཡིན་ན་འགྲེལ་བཤད་ཀྱང་དེ་དང་མཐུན་པ་ཞིག་དགོས་པ་ལས། ཉི་མ་འཆར་བའི་ཚེ་ཁོ་ན་སྐྱེའོ་ཞེས་པའི་ངོས་གཟུང་གི་ཚིག་གིས་མི་མཐུན་པ་དངོས་སུ་གསལ་བས། འགྲེལ་བཤད་དེ་འདོར་རིགས་པར་འགྱུར་བའི་སྐྱོན་ཡོད་དོ། །གནད་ཀྱི་དོན་ནི་བྱེ་སྨྲས་བསྙེན་གནས་ཀྱི་སྡོམ་པ་ལ་ཉིན་ཞག་ཡོངས་སུ་རྫོགས་པའི་མཐའ་ཅན་ཞིག་དགོས་པར་བསམས་ནས། ལེན་པའི་ཚེ་ཡང་སྐྱ་རེངས་ཤར་བའི་ཚེ་ཁོ་ན་ལེན། སང་ཡང་སྐྱ་རེངས་ཤར་བ་ན་གཏོང་བའི་ཕྱག་ལེན་ཅུང་ཟད་དོག་པར་སྣང༌། མདོ་སྡེ་པས་དང་པོ་ལན་ཅིག་སློབ་དཔོན་ལས་ལེན་པའི་ཚེ། བདག་ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་པར་གཟུང་དུ་གསོལ་ཞེས་བརྗོད་ནས། ཕྱིས་ཀྱི་ཚེས་བརྒྱད་བྱུང་ངོ་ཅོག་རྣམས་ལ་བསྙེན་གནས་རང་ཉིད་ཀྱིས་བླངས་ནས་བསྲུངས་པས་ཆོག་ཅིང༌། དེ་ཡང་སྐྱ་རེངས་ཤར་བའི་ཚེ་ལེན་ཐུབ་ན་རབ།

དེའི་ཚེ་བརྗོད་པ་དང་གཡེང་བ་སོགས་ཀྱིས་མ་ཐུབ་ན། ཉི་མ་ཤར་ལྷོད་པའམ་ཉི་མ་སྔ་ཕྱེད་ཀྱི་དུས་ལྟ་བུ་བཟའ་བཏུང་གི་བྱ་བ་ཚར་རྗེས་སུ་ཡང་བསྙེན་གནས་བླངས་ནས་བསྲུང་ཆོག་པས་ཕྱག་ལེན་ཡངས་པར་སྣང་ངོ༌། །འདི་ཡང་གཏོང་ཚུལ་སང་སྐྱ་རེངས་ཤར་བའི་ཚེ་བཏང་བས་ཉིན་ཞག་གི་མཐའ་ཅན་དུ་འགྱུར་ཡང༌། ཉིན་ཞག་ཡོངས་རྫོགས་ཀྱི་མཐའ་ཅན་མ་ཡིན་ཏེ། ཉིན་ཞག་ཡོངས་རྫོགས་ནི་ད་ནངས་སྐྱ་རེངས་ཤར་ནས། སང་སྐྱ་རེངས་མ་ཤར་གྱི་བར་ལ་འཇོག་པའི་ཕྱིར། དོན་འདི་དག་བློ་གསལ་དག་གི་སྙིང་ལ་བཅང་བར་བྱའོ། །གཉིས་པ་ནི། ཆོས་རྒྱུས་ཆུང་བ་ལ་ལ་ན་རེ། བསྙེན་གནས་བསྲུངས་ཚར་བའི་རྗེས་སུ་གཞན་ལ་འཆོལ་དགོས་ཏེ། མ་བཅོལ་ན་སླར་ལེན་དུ་མེད་པའི་ཕྱིར་ཞེས་སྨྲ་བ་ཐོས་སོ། །དེ་ནི་མི་འཐད་དེ། བསྙེན་གནས་ ༼༥༢༽ འཆོལ་བ་འདི་འདྲ་གྲུབ་མཐའ་གང་ནའང་བཤད་པ་མེད་པའི་ཕྱིར། གསུམ་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། བཀའ་གདམས་བྱ་ཡུལ་བ་ཁ་ཅིག ཚེས་བཅོ་ལྔ་ལ་བསྙེན་གནས་འཕོག་ན་ལྷ་ཤཱཀྱ་ཐུབ་པ་དང༌། ཚེས་བརྒྱད་ལ་འབོག་ན་སྨན་བླ་དང༌། གནམ་སྟོངས་ལ་འབོག་ན་སྣང་བ་མཐའ་ཡས་ཀྱི་སྒོམ་བཟླས་རྣམས་ཐ་དད་དུ་མ་བྱས་ན་དུས་དེ་དང་དེ་ལ་བསྙེན་གནས་བསྲུང་དུ་མི་འདོད་ཟེར་རོ། །གཉིས་པ་ནི། བསྙེན་གནས་བསྲུང་བ་ན་ལྷ་བསྒོམ་དགོས་ཟེར་བ་འདི་ཡང་རེ་ཞིག་མཁས་པས་བརྟག་པར་བྱ་སྟེ། བསྙེན་གནས་ནི་སྡོམ་པ་གསུམ་གྱི་ནང་ནས་སོ་སོར་ཐར་པའི་ལུགས་ཀྱི་ཉམས་ལེན། གཙོ་ཆེར་ཉན་ཐོས་ཀྱི་གཞུང་ལུགས་ནས་བཤད་པ་ཡིན་ཞིང༌། ཡི་དམ་ལྷའི་སྒོམ་བཟླས་ནི་གསང་སྔགས་ཀྱི་ཁྱད་ཆོས་སམ་གདམས་ངག་ཡིན་པས། ཉན་ཐོས་གཞུང་ནས་བཤད་པ་མེད་པའི་ཕྱིར། རྒྱུ་མཚན་དེས་ན་ཚེས་བརྒྱད་སོགས་ལ་བསྙེན་གནས་བསྲུང་བའི་ཚེ་ལྷ་སྒོམ་ཐ་དད་མ་བྱས་ཀྱང་བསྙེན་གནས་ཉམས་པར་འགྱུར་པའི་སྐྱོན་མེད་དོ། །བསྙེན་གནས་ཉན་ཐོས་ཀྱི་གཞུང་ལུགས་ནས་བཤད་པ་གཙོ་ཆེ་མོད། འོན་ཀྱང་བསྙེན་གནས་གསང་སྔགས་ཀྱི་ལུགས་དོན་ཞགས་རྟོག་པ་ལས་གསུངས་པ་ལྟར་བྱེད་ན་ཡི་དམ་བསྒོམ་པ་བསོད་ནམས་ཆེ་སྟེ།

རྒྱུད་སྡེ་ནས་གསུངས་པའི་བསྙེན་གནས་བསྲུང་བའི་གནས་སྐབས་ཡིན་པས་ལྷ་སྒོམ་པ་དང་འབྲེལ་ན་ཕན་ཡོན་ཆེ་བའི་ཕྱིར། འདིར་པཎ་ཆེན་རིན་པོ་ཆེས། གསང་སྔགས་ལུགས་ཀྱི་བསྙེན་གནས་ལ། །ཡི་དམ་བསྒོམ་པ་མཆོག་ཡིན་ན། །ལྷ་དེ་བདག་མདུན་གང་ཡིན་བརྟག །བདག་བསྐྱེད་ཡིན་ན་བྱ་རྒྱུད་ཀྱི། །རང་རྐང་བདག་བསྐྱེད་མེད་པ་ཅི། །ཞེས་སོགས་དྲི་བ་མཛད་པ་ལ། ཀུན་མཁྱེན་ ༼༥༣༽ ཆེན་པོའི་འཁྲུལ་སྤོང་ལས། བདག་མདུན་གང་ཡིན་བསྙེན་གནས་བསྲུང་བ་པོ་ལ་དྲིས་ཤིག ཅེས་བཀའ་སྩལ་ཀྱང༌། འདི་ནི་མདུན་བསྐྱེད་ཉིད་དུ་ངེས་པ་ཡིན་ཏེ། གསང་སྔགས་ལུགས་བྱེད་ན་ཞེས་པའི་གསང་སྔགས་དེ་དོན་ཡོད་ཞགས་པའི་རྟོག་པ་ལ་བྱེད་རིགས་པའི་ཕྱིར། གཉིས་པ་ཐེག་ཆེན་སོ་ཐར་ལ་གཉིས་ཏེ། ཉན་པར་གདམས་པ་དང༌། དོན་དངོས་སོ། །དང་པོ་ནི། ཉན་ཐོས་ཐེག་ཆེན་ལུགས་གཉིས་ཡོད། །ཅེས་པ་ལ་འཕྲོས། ཐེག་ཆེན་སོ་ཐར་ཇི་ལྟ་བུ་ཞེ་ན། ཐེག་པ་ཆེན་པོའི་སྡེ་སྣོད་ལས་བྱུང་བའི་སོ་སོར་ཐར་པ་བཤད་ཀྱིས་ཉོན་ཅིག ཅེས་གདམས་པའི་ཚུལ་དུ་སྟོན་པ་ལ་ཚིག་རྐང་གཉིས་འབྱུང༌། གཉིས་པ་ལ་གཉིས་ཏེ། སྔོན་བྱུང་བའི་ཆོ་གའི་རྣམ་གཞག་དང༌། དེང་སང་གི་ལག་ལེན་དངོས་བཤད་པའོ། །དང་པོ་ནི། ཉན་ཐོས་ཀྱི་ལུགས་ལ་མ་བལྟོས་པར། བྱང་ཆུབ་སེམས་དཔའ་ཉིད་ལ་ཡང༌། སོ་སོར་ཐར་པ་འབོག་པའི་ཆོ་ག་ཐུན་མོང་མ་ཡིན་པ་འགའ་ཞིག་ཡོད་དེ། ཆོ་འཕྲུལ་བསྟན་པའི་མདོ་ལས། གསོ་སྦྱོང་ཡན་ལག་བརྒྱད་ཇི་སྲིད་འཚོའི་བར་དུ་བླང་བར་གསུངས་པ་དང༌། གཏན་ལ་དབབ་པ་བསྡུ་བ་ལས། དགེ་སློང་མའི་སྡོམ་པ་མ་གཏོགས་པའི་སོ་ཐར་གཞན་རྟེན་གྱི་དྲུང་དུ་རང་ཉིད་ཀྱིས་ལེན་པར་གསུངས་པ་དང༌། འཕགས་པ་དོན་ཡོད་ཞགས་པའི་རྟོག་པ་ལས། གསོ་སྦྱོང་གི་སྡོམ་པ་རྟེན་གྱི་དྲུང་དུ་རང་ཉིད་ཀྱིས་ལེན་པར་གསུངས་པ་ལ་སོགས་པ་རྣམས་སོ། །དེ་ལྟར་བཤད་མོད་ཀྱི། དེ་དག་གི་ཆོ་ག་ཕལ་ཆེར་ནི་དེང་སང་ནུབ་ལ། མ་ནུབ་པ་གང་ཞེ་ན། དོན་ཞགས་རྟོག་པ་ནས་གསུངས་པ་ལྟར་གསོ་སྦྱོང་གི་སྡོམ་པ་རང་གིས་བླང་བ་དང༌།

སོགས་པ་སྤྱོད་འཇུག་ནས་གསུངས་པ་ལྟར་སྐྱབས་འགྲོའི་སྡོམ་པ་བྱང་ ༼༥༤༽ ཆུབ་སྙིང་པོའི་བར་དུ་ལེན་པ་ལྟ་བུ་ཐེག་ཆེན་ཐུན་མོང་མ་ཡིན་པའི་སོ་ཐར་གྱི་ཆོ་གའི་ལག་ལེན་འགའ་ཞིག་དེང་སང་ཡང་མ་ནུབ་པར་ཡོད་དོ། །དོན་ཞགས་རྟོག་པ་ནས་བཤད་པའི་གསོ་སྦྱོང་དེ་ཐེག་ཆེན་ཐུན་མོང་མ་ཡིན་པའི་སོ་ཐར་ཡིན་ཀྱང༌། དུས་ཉིན་ཞག་གི་མཐའ་ཅན་ཡིན་ཏེ། དོན་ཞགས་རྟོག་པ་ནས་བཤད་པའི། །ཉིན་ཞག་གསོ་སྦྱོང་ཉམས་སུ་ལོངས། །ཞེས་བཤད་པའི་ཕྱིར། འོ་ན་ཐེག་ཆེན་ཐུན་མོང་མ་ཡིན་པའི་སོ་ཐར་དེ་དག་ཙམ་དུ་ངེས་སམ་ཞེ་ན། སྔར་བཤད་པ་དེ་དག་ནི་ཆོ་གའི་ལག་ལེན་བཤད་ཚོད་ཡོད་པ་རང་ཉིད་ཀྱིས་མཐོང་བ་རྣམས་ཡིན་ལ། གཞན་ཡང་མིང་གསལ་ལ་ཆོ་ག་མི་གསལ་བ་ནི། མདོ་སྡེ་དཀོན་མཆོག་བརྩེགས་པའི་ཁྱིམ་པ་དྲག་ཤུལ་ཅན་གྱིས་ཞུས་པར། རྒྱལ་སྲས་བྱམས་པས་མཁན་པོ་མཛད་ནས་ཁྱིམ་བདག་དགུ་སྟོང་དང༌། རྒྱལ་སྲས་འཇམ་དབྱངས་ཀྱིས་མཁན་པོ་མཛད་ནས་ཁྱིམ་བདག་བདུན་སྟོང་རབ་ཏུ་བྱུང་ཞིང་བསྙེན་པར་རྫོགས་པར་མཛད་དོ། །ཞེས་པའི་ཚིག་འབྲུ་ཙམ་ཞིག་གསུངས་མོད་ཀྱི། འོན་ཀྱང་བསྙེན་རྫོགས་དེའི་ཆོ་ག་ནི། མདོ་ལས་གསལ་བར་གསུངས་པ་ས་པཎྜི་ཏ་ངས་མ་མཐོང་ལ། མཐོང་ཡང་དེང་སང་གི་སོ་སོ་སྐྱེ་བོས་བྱར་མི་རུང་སྟེ། མཁན་པོ་བྱམས་པ་ལ་སོགས་པ་དབུ་སྐྲ་རིང་ཞིང་རྒྱན་དང་བཅས་པ་རྣམས་ཀྱིས་བསྒྲུབ་བྱ་ཁྱིམ་པའི་ཆ་ལུགས་ཅན་བསྙེན་པར་རྫོགས་ཚུལ་འདི་འདྲ་ནི་སྔོན་གྱི་ཆོ་ག་འཕགས་པ་རྣམས་ཀྱི་སྤྱོད་ཡུལ་ཁོ་ན་ཡིན་པས་སོ། །གཉིས་པ་ནི། ཐེག་ཆེན་ཐུན་མོང་མ་ཡིན་པའི་སོ་ཐར་གྱི་ཆོ་ག་ཕལ་ཆེར་ནུབ་པ་དང༌། དཀོན་མཆོག་བརྩེགས་པ་ནས་གསུངས་པའི་བསྙེན་རྫོགས་དེང་སང་མི་རུང་བ་དེས་ན་ད་ལྟ་ཐེག་ཆེན་སོ་ཐར་ལེན་པའི་ཆོ་ག་ནི་བསམ་པ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་ ༼༥༥༽ ཆོ་ག་ཉན་ཐོས་ཀྱི་ལུགས་ཇི་ལྟ་བ་བཞིན་དུ་བགྱིས་ནས་ལེན་དགོས་པ་ཡིན་ཏེ། ལེན་ཚུལ་དེ་ལྟར་བྱས་ན་སོ་ཐར་རིགས་བརྒྱད་པོ་གང་བླངས་ཀྱང་བྱང་སེམས་སོ་སོར་ཐར་པའི་སྡོམ་པར་འགྱུར་བའི་ཕྱིར་རོ། །ཆོ་ག་བསྟན་ཟིན་ཏོ། །སྡོམ་དུ་བྱས་ན།

སོ་ཐར་ལེན་པའི་ཚུལ་ལ་ལུགས་གཉིས་བཤད། །ཉན་ཐོས་ལུགས་ལ་རིགས་བདུན་ཇི་སྲིད་འཚོ། །འབྲི་གུང་པ་དག་ཉན་ཐོས་ལུགས་ལ་ཡང༌། །བྱང་ཆུབ་བར་དུ་ལེན་ཞེས་རྣམ་དབྱེ་འཆོལ། །སྡོམ་པའི་ངོ་བོ་ཁྱད་མེད་འགྱུར་སོགས་དང༌། །བསླབ་ཕུལ་སོགས་ཀྱང་སྡོམ་པ་གཏོང་བའི་རྒྱུ། །མིན་པར་ཐལ་བའི་གནོད་བྱེད་རིགས་པའི་ཐོག །བྱུང་ཚེ་སེམས་བསྐྱེད་ཀྱིས་ནི་ཟིན་པ་དང༌། །མ་ཟིན་རྣམ་དབྱེ་ཕྱེད་ནས་ལེན་སྨྲ་མོད། །འོ་ན་སེམས་བསྐྱེད་ཀྱིས་ཟིན་རྩོད་གཞི་རུ། །བཟུང་བས་གནོད་བྱེད་སྔར་བཞིན་ཅིས་མི་མཚུངས། །ཤི་འཕོས་ལྷ་དང་བྱིས་པའི་དུས་ཉིད་ནས། །དགེ་སློང་འགྱུར་ན་འདུལ་བའི་གཞུང་ལས་བཀག །བསྙེན་གནས་གཙོ་ཆེ་ཉིན་ཞག་གཅིག་པའི་མཐའ། །ཉན་ཐོས་སྡེ་གཉིས་བླང་ཡུལ་ལེན་པའི་རྟེན། །ཐ་དད་ཕྱེ་བ་རྣམ་དཔྱོད་ལྡན་པའི་གཏམ། །ཐེག་ཆེན་དོན་ཞགས་རྟོག་པ་ནས་གསུངས་ཡིན། །བསྙེན་གནས་ནངས་པར་འབུལ་དང་འཆོལ་ཞེས་པ། །ཆོས་ལ་རྒྱུས་མེད་མུན་སྒོམ་ཙམ་དུ་ཟད། །བསྙེན་གནས་བསྲུང་ཚེ་ལྷ་སྒོམ་འདོད་པ་ཡང༌། །བསྙེན་གནས་ཉན་ཐོས་གཞུང་ལུགས་གཙོ་ཆེ་དང༌། །ལྷ་སྒོམ་གསང་སྔགས་ཁྱད་ཆོས་མ་ཤེས་གཏམ། །འོན་ཀྱང་སྔགས་ནས་གསུངས་པའི་བསྙེན་གནས་སྡོམ། །བསྲུངས་ན་བྱ་རྒྱུད་ལུགས་བཞིན་མདུན་བསྐྱེད་ཀྱི། །ཡི་དམ་བསྒོམ་པ་ཕན་ཡོན་ཆེ་བར་ཐོབ། །ཐེག་ཆེན་ལུགས་ལ་ ༼༥༦༽ ཐུན་མོང་མིན་པ་ཡི། །ཆོ་ག་མ་བྱུང་དེང་སང་དགོས་ནུས་ཆུང༌། །དེས་ན་བསམ་པ་ཐེག་ཆེན་ཉེར་བཟུང་ནས། །ཆོ་ག་ཉན་ཐོས་ལུགས་བྱེད་གནད་ཀྱི་དོན། །ཞེས་སོ། །གཉིས་པ་བསྲུང་ཚུལ་བསླབ་བྱ་བཤད་པ་ལ་གཉིས་ཏེ། ཐེག་ཆེན་གྱི་བསླབ་བྱ་དང༌། ཉན་ཐོས་དང་ཐུན་མོང་བའི་བསླབ་བྱའོ། །དང་པོ་ལ། ཉན་པར་གདམས་པ། དོན་དངོས། ཞར་བྱུང་གཏོང་ཚུལ་དང་གསུམ་མོ། །དང་པོ་ནི། བྱང་སེམས་སོ་ཐར་གྱི་ཆོ་ག་བསྟན་ཟིན་མ་ཐག་པ་དེ་ནས་བྱང་སེམས་སོ་ཐར་གྱིས་བསླབ་བྱའི་ཁྱད་པར་ཐུན་མོང་མ་ཡིན་པ་རྣམས་ཅུང་ཟད་བཤད་ཀྱིས་ཉོན་ཞེས་པའོ། །གཉིས་པ་ནི།

བྱང་སེམས་སོ་ཐར་འདི་ལ་སྡིག་ཏོ་མི་དགེ་བའི་ཕྱོགས་རང་བཞིན་གྱི་ཁ་ན་མ་ཐོ་བ་ཕལ་ཆེར་ནི་ཉན་ཐོས་ཀྱི་ལུགས་བཞིན་དུ་དམ་པར་བསྲུང་དགོས་ཏེ། བྱང་ཆུབ་སེམས་དཔའི་ཚུལ་ཁྲིམས་ལ་གསུམ་དུ་ཡོད་པ་ལས་ཉེས་སྤྱོད་སྡོམ་པའི་ཚུལ་ཁྲིམས་ཡིན་པའི་ཕྱིར། རང་འདོད་ཀྱི་དབེན་པའི་ལྟུང་བ་འགའ་ཞིག་ནི་གཞན་དོན་དུ་འགྱུར་བའི་དགོས་པ་ཁྱད་པར་ཅན་ཡོད་ན་བྱང་ཆུབ་སེམས་དཔའི་ལུགས་བཞིན་དུ་བསྲུངས་པས་ཆོག་སྟེ། ཐེག་པ་ཆེན་པོའི་དགེ་སློང་གི་དོན་དུ་གཉེར་བྱའི་གཙོ་བོ་ནི་གཞན་དོན་ཡིན་པའི་ཕྱིར་རོ། །སྲོག་གཅོད་པ་དང་འཕྲལ་གྱི་ཀུན་སྤྱོད་མ་ལེགས་པ་འཇིག་རྟེན་པ་རྣམས་མ་དད་པར་གྱུར་པའི་ཚེ་ཐེག་པ་ཆེ་ཆུང་གཉིས་ཀ་མཐུན་པ་ནི་འབད་པས་བསྲུང་དགོས་ཏེ། དགེ་སློང་གིས་ཁྱེའུ་དང་བུ་མོའི་གཉེན་ཁ་བྱེད་པ་ལྟ་བུ་ཐེག་པ་ཆེ་ཆུང་གང་དུ་ཡང་སྨད་པའི་གནས་ཡིན་པའི་ཕྱིར་དང༌། སྤྱོད་འཇུག་ལས། འཇིག་རྟེན་མ་དད་གྱུར་པའི་ཆ། །མཐོང་དང་དྲིས་ཏེ་སྤང་བར་བྱ། །ཞེས་གསུངས་པའི་ཕྱིར། འཇིག་རྟེན་ཆོས་ལ་འཇུག་པའི་རྒྱུར་འགྱུར་ན་ཉན་ཐོས་སོ་ 

༼༥༧༽ ཐར་ལ་བཀག་པའི་ཐེག་ཆེན་སོ་ཐར་ལ་གནང་བ་ཡང་ཡོད་དེ། དཔེར་བརྗོད་འོག་ཏུ་འཆད་པའི་ཕྱིར་དང༌། སྤྱོད་འཇུག་ལས་ཀྱང༌། ཐུགས་རྗེ་མངའ་བ་རིང་གཟིགས་པས། །བཀག་པ་རྣམས་ཀྱང་དེ་ལ་གནང༌། །ཞེས་གསུངས་པའི་ཕྱིར། གནང་བཀག་ཐ་དད་པའི་མཚན་གཞི་གཅིག་ལ་དཔེར་མཚོན་ན། ཉན་ཐོས་དགེ་སློང་ལ་ནི་གསེར་དངུལ་ལེན་པ་ཐུབ་པས་འདུལ་བ་ལས་སྤང་ལྟུང་དུ་བཤད་པས་བཀག་ཅིང༌། བྱང་ཆུབ་སེམས་དཔའི་དགེ་སློང་ལ་སྡོམ་པ་ཉི་ཤུ་པ་ལས། གསེར་ལ་སོགས་པ་ལེན་མི་བྱེད། །ཅེས་གཞན་དོན་དུ་འགྱུར་ན་ལྟུང་བ་མེད་པ་གཞིར་བཅས། གཞན་དོན་དུ་དེ་མི་ལེན་པ་ཉིད་ལྟུང་བར་གསུངས་པ་ལྟ་བུའོ། །འོ་ན་གསེར་དངུལ་ལེན་པ་ཉན་ཐོས་ལ་ནམ་ཡང་ལྟུང་བར་འགྱུར་བ་དང༌། ཐེག་ཆེན་ལ་གཞན་དོན་དུ་ལྟུང་བར་མི་འགྱུར་བའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། ཉན་ཐོས་ལ་སེམས་ཅན་གྱི་དོན་ཡིན་ཡང་འདོད་ཆེན་པོ་མངོན་ཚན་ཅན་ཉོ་ཚོང་ལ་སྤང་ལྟུང་འབྱུང་ཞིང༌། ཐེག་ཆེན་དགེ་སློང་ལ་གཞན་གྱི་དོན་ཡིན་ན་འདོད་ཆེན་པོ་གོས་བརྒྱ་སྟོང་ལ་སོགས་པ་ལེན་པ་དང༌། གསེར་དངུལ་སྲང་དུ་མ་ལེན་པ་ལ་ལྟུང་བ་མེད་པར་གསུངས་པའི་ཕྱིར་རོ། ཇི་ལྟར་གསུངས་ཞེ་ན། བྱང་སའི་ཚུལ་ཁྲིམས་ལེའུ་ལས། གཞན་གྱི་དོན་དུ་འགྱུར་ན་གོས་བརྒྱ་སྟོང་རྙེད་ཀྱང་ཉེ་དུར་མི་འོང་བའི་བྲམ་ཟེ་དང་ཁྱིམ་བདག་ལས་བཙལ་བར་བྱའོ། །ཞེས་པ་ནས། གཞན་དོན་དུ་མོན་དར་གྱི་གདིང་བ་དང༌། མལ་སྟན་བརྒྱ་རྙེད་ཀྱང་བསྟབ་པར་བྱ། གསེར་དངུལ་སྲང་བྱེ་བ་འབུམ་ཕྲག་ལས་ལྷག་པ་ཡང་བདག་གིར་བྱའོ། །ཞེས་སོ། །མདོར་ན་སོ་སོར་ཐར་པ་ལུགས་གཉིས་པོ་བསྲུང་ཚུལ་མི་འདྲ་བ་དེ་འདྲའི་རྣམ་དབྱེ་མདོ་ཙམ་བཤད་ ༼༥༨༽ པ་དེས་མཚོན་ནས་བསླབ་བྱའི་ཁྱད་པར་མཐའ་ཡས་པ་ཞིག་ཤེས་པར་བྱའོ། །གསུམ་པ་གཏོང་ཚུལ་ནི། དེས་ན་ད་ལྟའི་ཆོ་ག་ནི། །ཞེས་སོགས་ལ་འཕྲོས། བསམ་པ་བྱང་ཆུབ་ཀྱི་སེམས་ཀྱིས་ཟིན་པའི་སྒོ་ནས་ཆོ་ག་ཉན་ཐོས་ལུགས་བཞིན་བྱས་པ་ལས་བྱུང་བའི་དགེ་སློང་སོགས་ཀྱི་སྡོམ་པ་ཐེག་ཆེན་སོ་ཐར་ཡིན་ན།

ཤི་འཕོས་ནས་ཀྱང་རྗེས་སུ་འབྲང་བར་འགྱུར་རོ་ཞེ་ན། དེ་ལྟ་བུའི་དགེ་སློང་སོགས་ཀྱི་སྡོམ་པ་ཆོས་ཅན། ཐེག་ཆེན་སོ་ཐར་ཡིན་ཀྱང་ཁྱོད་ཀྱི་ངོ་བོའམ་ལྡོག་པ་ཤི་འཕོས་པའི་ཚེ་གཏོང་སྟེ། ཉན་ཐོས་ལུགས་ཀྱི་ཆོ་ག་ལས་ཐོབ་པའི་གཏན་ཁྲིམས་ཡིན་པའི་ཕྱིར་དང༌། ཆོ་ག་དེ་ལས་ལེན་པའི་ཚེ་ཇི་སྲིད་མ་ཤིའི་བར་དུ་བླང་གིས། དེ་ལས་ལྷག་པར་བླངས་པ་མེད་པའི་ཕྱིར། ཡང་དེ་ལྟ་བུའི་དགེ་སློང་སོགས་ཀྱི་སྡོམ་པ་ཆོས་ཅན། ཁྱོད་ཀྱི་ཀུན་སློང་བྱང་ཆུབ་སེམས་ཀྱི་ལྡོག་པ་དང༌། ཁྱོད་དེའི་རྣམ་སྨིན་གྱི་འབྲས་བུ་ཤི་ཡང་འབྱུང་སྟེ་ཤི་འཕོས་ནས་ཀྱང་རྟེན་གྱི་གང་ཟག་ཕན་སེམས་དང་ལྡན་པར་འགྱུར་བའི་ཕྱིར་དང༌། སྡོམ་པའི་འབྲས་བུ་བདེ་འགྲོ་ཐོབ་པར་འགྱུར་བའི་ཕྱིར། འདིར་ཆོ་གའི་ཚེ་ཉན་ཐོས་ལུགས་སྔོན་ལ་བཤད་ནས། བསླབ་བྱའི་ཚེ་དེ་ལས་ལྡོག་ནས་ཐེག་ཆེན་སྔོན་ལ་འབྱུང་བ་ཅི་ཞེ་ན། ཐེག་ཆེན་གྱི་བསླབ་བྱའི་ཁྱད་པར་འདི་ནི་གཞུང་ཉུང་བས་ཆོ་གའི་དེ་མ་ཐག་བཤད་ནས་འབྲེལ་ཆགས་པ་ལ་དགོངས་ནས། ལས་འབྲས་སོགས་ཀྱི་སྔོན་ལ་གསུངས་པ་ཡིན་ནོ། །ཐེག་ཆེན་འདི་ལ་རང་བཞིན་སྡིག་པ་ནི། །ཉན་ཐོས་ལུགས་བཞིན་དམ་བསྲུང་གཞན་དོན་ཚེ། །ལྟུང་མེད་སོགས་ཀྱི་རྣམ་གཞག་འཆད་པ་ནི། །ལག་ལེན་སྙིང་པོའི་གནད་ཡིན་གཅེས་པར་ཟུངས། །ཐེག་ཆེན་སྡོམ་པ་ཡིན་ཡང་ཆོ་གའི་ཚེ། །ལེན་ཚུལ་ ༼༥༩༽ གནད་ཀྱིས་གཏོང་ཚུལ་གོང་དང་མཐུན། །ཐེག་ཆེན་ཆོ་ག་བསླབ་བྱ་གཏོང་ཚུལ་གསུམ། །རིམ་པར་འབྲེལ་ཆགས་ཉུང་བས་ཕྱོགས་གཅིག་བཤད། །བར་སྡོམ་མོ། །གཉིས་པ་ཉན་ཐོས་དང་ཐུན་མོང་བའི་བསླབ་བྱ་ལ་གསུམ་སྟེ། བསླབ་བྱའི་གཙོ་བོ་ལས་འབྲས་བཤད་པ། བསླབ་བྱ་གནང་བཀག་ཐ་དད་བསྟན་པ། འདུལ་བའི་བསླབ་བྱ་ཕྲན་ཚེགས་བསྟན་པའོ། །དང་པོ་ལ་གཉིས་ཏེ། ལས་འབྲས་ཀྱི་རྣམ་གཞག་དང༌། འཕྲོས་དོན་འཁྲུལ་པ་དགག་པའོ། དང་པོ་ལ་གསུམ་སྟེ། ཉན་པར་གདམས་པ། དོན་དངོས། མཇུག་བསྡུ་བའོ། །དང་པོ་ནི།

ཐེག་ཆེན་སོ་ཐར་གྱི་ཆོ་ག་བསླབ་བྱ་གཏོང་ཚུལ་དང་བཅས་པ་བསྟན་ཟིན་མ་ཐག་པ་དེ་ནས། ད་ནི་སྐབས་སུ་བབས་པ་ཐུན་མོང་བའི་བསླབ་བྱ། ལས་དང་དེའི་རྣམ་སྨིན་གྱི་རྣམ་པར་དབྱེ་བ་བཤད་ཀྱིས་དད་ལྡན་དག་ཉོན་ཞེས་པའོ། །གཉིས་པ་ལ་ལྔ་སྟེ། གསུམ་དུ་དབྱེ་བ། གཉིས་སུ་དབྱེ་བ། བཞིར་དབྱེ་བ། གཉིས་སུ་དབྱེ་བ་གཞན་བསྟན་པ། གསུམ་དུ་དབྱེ་བ་གཞན་བསྟན་པའོ། །དང་པོ་ནི། ལས་ཆོས་ཅན། ཁྱོད་ལ་དབྱེ་ན་གསུམ་དུ་ཡོད་དེ། དགེ་བ་དང༌། སྡིག་པ་དང༌། ལུང་མ་བསྟན་དང་གསུམ་དུ་ཡོད་པར་རྒྱལ་བས་མདོ་ལས་གསུངས་པའི་ཕྱིར། སོ་སོའི་རྣམ་སྨིན་ཅི་ཞེ་ན། དགེ་བ་ཆོས་ཅན། ཁྱོད་ཀྱིས་རྣམ་སྨིན་བདེ་བ་སྐྱེད་པར་བྱེད་པ་ཡིན་ཏེ། ལེགས་སྤྱད་ཀྱིས་བསྡུས་པའི་ལས་ཡིན་པས་སོ། སྡིག་པ་ཆོས་ཅན། རྣམ་སྨིན་སྡུག་བསྔལ་སྐྱེད་བྱེད་ཡིན་ཏེ། ཉེས་སྤྱད་ཀྱིས་བསྡུས་པའི་ལས་ཡིན་པས་སོ། །དགེ་སྡིག་གཉིས་དང་བྲལ་བའི་གཏང་སྙོམས་ལུང་མ་བསྟན་ཆོས་ཅན། རྣམ་སྨིན་བདེ་སྡུག་གཉིས་ཀ་སྐྱེད་ ༼༦༠༽ བྱེད་མ་ཡིན་ཏེ། ལེགས་སྤྱད་དང་ཉེས་སྤྱད་གཉིས་ཀ་གང་ཡང་མ་ཡིན་པས་སོ། །དགེ་སྡིག་འདི་དག་ཆོས་ཅན། འདུས་བྱས་ཡིན་པར་ཤེས་པར་བྱ་སྟེ། རྒྱུ་རྐྱེན་གྱིས་བྱས་པའི་ལས་ཡིན་པས་སོ། །ཆོས་ཀྱི་དབྱིངས་ནི་ཆོས་ཅན། དགེ་སྡིག་གང་རུང་མ་ཡིན་ཏེ། །འདུས་མ་བྱས་ཡིན་པ་དེས་ནའོ། །འདི་ནི་ལས་འབྲས་ལ་འཕྲོས་ནས། འོག་ཏུ་ཆོས་དབྱིངས་དགེ་བར་འདོད་པའི་ལོག་རྟོག་འགོག་པ་རྒྱས་པར་འཆད་པར་བཞེད་ནས། འདིར་ཡང་ཅུང་ཟད་སྨོས་པའོ། །གཉིས་པ་ནི། ལས་ཆོས་ཅན། ཁྱོད་ལ་ཐུབ་པས་རྣམ་པ་གཉིས་སུ་གསུངས་ཏེ། སེམས་པའི་ལས་དང༌། བསམ་པའི་ལས་གཉིས་སུ་གསུངས་པའི་ཕྱིར། དེ་གཉིས་ཀྱི་ངོ་བོ་ཡང་སོ་སོར་ངེས་པ་ཡིན་ཏེ། སེམས་པའི་ལས་ནི་ཡིད་ཀྱི་ལས་དང༌། བསམ་པའི་ལས་དེ་ནི་ལུས་ངག་གང་རུང་གི་ལས་ཡིན་པའི་ཕྱིར། ཆོས་ཀྱི་དབྱིངས་ནི་ཆོས་ཅན། དགེ་སྡིག་གི་ལས་ལས་གྲོལ་བ་ཡིན་ཏེ། སེམས་པ་དང་བསམ་པའི་ལས་གཉིས་ཀ་གང་ཡང་མ་ཡིན་པ་དེའི་ཕྱིར།

གཉིས་སུ་དབྱེ་བ་འདི་ནི་མཛོད་ལས། ལས་ལས་འཇིག་རྟེན་སྣ་ཚོགས་སྐྱེས། །དེ་ནི་སེམས་པ་དང་དེས་བྱས། །སེམས་པ་ཡིད་ཀྱི་ལས་ཡིན་ཏེ། །དེས་བསྐྱེད་ལུས་དང་ངག་གི་ལས། །དེ་དག་རྣམ་རིག་རྣམ་རིག་མིན། །ཞེས་གསུངས་པའི་དགོངས་པར་སྣང་ཞིང༌། བྱེ་སྨྲ་རང་ལུགས་ལ་ལས་ཡིན་ན་གཟུགས་ཅན་ཡིན་པས་ཁྱབ་པར་བཞེད་ནས། ཡིད་ཀྱི་ལས་ལས་ཀྱི་ལམ་ཡིན་ཡང་ལས་མཚན་ཉིད་པ་མིན་པར་བཞེད་ལ། འདིར་ནི་སྒོ་གསུམ་གྱི་ལས་ཐམས་ཅད་ལས་མཚན་ཉིད་པར་བཞེད་པ་ནི་གྲུབ་མཐའི་ཁྱད་པར་རོ། །གསུམ་པ་ནི། གཞན་ཡང་ལས་ཆོས་ཅན། ༼༦༡༽ ཁྱོད་ལ་རྣམ་པ་བཞིར་གསུངས་ཏེ། ལས་དཀར་ལ་རྣམ་སྨིན་དཀར་བ་དང༌། ལས་གནག་ལ་རྣམ་སྨིན་གནག་པ་དང༌། སྦྱོར་བའི་ལས་དཀར་ལ་བསམ་པའི་དབང་གིས་རྣམ་སྨིན་གནག་པ་དང༌། སྦྱོར་བའི་ལས་གནག་ལ་བསམ་པའི་དབང་གིས་རྣམ་སྨིན་དཀར་བ་དང་བཞི་ཡོད་པའི་ཕྱིར། དཔེར་བརྗོད་ནི་རིམ་བཞིན་བསམ་པ་དག་པའི་སྦྱིན་པ་གཏོང་བ་དང་ཚུལ་ཁྲིམས་བསྲུང་བ་སོགས་ཆོས་ཅན། མཁས་པས་ཀུན་ཏུ་སྤྱད་པར་བྱ་སྟེ། བསམ་སྦྱོར་གཉིས་ཀ་དཀར་བའི་ལས་ཡིན་པའི་ཕྱིར། བཟའ་བའི་དོན་དུ་སེམས་ཅན་གསོད་པ་སོགས་ཀྱི་མི་དགེ་བའི་ལས་བཅུ་ཆོས་ཅན། མཁས་པས་ཀུན་ཏུ་སྤང་བར་བྱ་སྟེ། བསམ་སྦྱོར་གཉིས་ཀ་ནག་པའི་ལས་ཡིན་པའི་ཕྱིར། སེམས་ཅན་མང་པོ་སྐྱོབ་པའི་ཕྱིར་ཀུན་ལ་འཚེ་བ་པོ་གཅིག་གསོད་པ་སོགས་ཀྱི་ལས་ཆོས་ཅན། སྦྱོར་བའི་ལས་ནག་ཀྱང་རྣམ་སྨིན་དཀར་པོ་འབྱུང་བར་ཤེས་ན་སྤྱད་པར་བྱ་སྟེ། རྣམ་སྨིན་དཀར་བར་མ་ངེས་ན་བསམ་པ་དཀར་ཡང་རེ་ཞིག་བཏང་སྙོམས་སུ་བྱ་རིགས་པས་སོ། །རྣམ་སྨིན་དཀར་ནག་གང་འབྱུང་ནི་རང་གཞན་མངོན་ཤེས་དང་ལྡན་པས་ཤེས་པའམ། ཡང་ན་དཀོན་མཆོག་ལ་དམོད་བཙུགས་པ་ལས་ཡིད་ཆེས་གདེང་ཁེལ་ངེས་ན་སྤྱད་པར་བྱའི། གཞན་དུ་ན་སོ་སོ་སྐྱེ་བོས་བསམ་པ་དཀར་བར་སྣང་ཡང༌། འབྲས་བུ་དཀར་ནག་སྟོབས་གང་ཆེ་སྲི་ཤེས་པས་བག་ཡོད་པར་བྱའོ། །འཕགས་པས་ནི་ལས་གང་སྤྱད་ཀྱང་རྣམ་སྨིན་ནག་པོ་འབྱུང་བ་མི་སྲིད་དེ།

ཆོས་ཐམས་ཅད་རང་བཞིན་མེད་པར་མངོན་སུམ་དུ་རྟོགས་པའི་ཕྱིར་དང༌། མཐོང་ལམ་ཐོབ་ནས་འཁོར་བར་འདྲེན་བྱེད་ཀྱི་ལས་གསོག་པ་མེད་པའི་ཕྱིར། དགྲ་པོ་གསོད་ ༼༦༢༽ པའི་ཕྱིར་ཟང་ཟིང་གི་སྦྱིན་པ་གཏོང་བ་དང༌། ལྷ་མཆོད་པ་ལ་སོགས་པའི་ལས་ཆོས་ཅན། སྤང་བར་བྱ་སྟེ། སྦྱཽར་བའི་ལས་དཀར་ཡང་བསམ་པའི་དབང་གིས་རྣམ་སྨིན་གནག་པས་སོ། །དེ་ལྟར་དཔེར་བརྗོད་མུ་བཞི་ལས། དང་པོ་དེ་གཅིག་ཏུ་དཀར་བའི་ལས་དང༌། གཉིས་པ་དེ་གཅིག་ཏུ་གནག་པའི་ལས་དང༌། གསུམ་པ་དང་བཞི་པ་འདྲེས་མའི་ལས་སུ་འཆད་པ་ཡིན་ཏེ། བསམ་སྦྱོར་གང་རུང་གཅིག་དཀར་ལ་གང་རུང་གཅིག་གནག་པས་སོ། །དེ་སྐད་དུ། མངོན་པ་ཀུན་ལས་བཏུས་ལས། དཀར་ནག་ཏུ་གྱུར་ལ་རྣམ་པར་སྨིན་པ་དཀར་ནག་ཏུ་གྱུར་པ་གང་ཞེ་ན། འདོད་པ་དང་རབ་ཏུ་ལྡན་པ་འདྲེན་མ་སྟེ། བསམ་པས་གནག་ལ་སྦྱོར་བས་དཀར་བའམ། སྦྱོར་བས་གནག་ལ་བསམ་པས་དཀར་བའོ། །ཞེས་གསུངས་སོ། །དེས་ན་འདིར་ལས་དཀར་ནག་ནི་སྦྱོར་བའི་ལས་དཀར་ནག་ལ་བྱ་ཞིང༌། སྦྱོར་བའི་ལས་དཀར་ན་དཀར་བས་མ་ཁྱབ། དཀར་བ་མ་ཡིན་པས་ཀྱང་མ་ཁྱབ། དེ་བཞིན་དུ་སྦྱོར་བའི་ལས་ནག་པ་ལ་ཡང་ནག་པ་ཡིན་པ་དང་མ་ཡིན་པས་མ་ཁྱབ་སྟེ། དཔེར་ན་མང་པོ་བསྐྱབ་པའི་ཆེད་དུ་གཅིག་བསད་པའི་ལས་ལ་རྣམ་སྨིན་དཀར་བ་འབྱུང་བ་ནི་དཀར་བའི་ལས་དང༌། ཡང་ལས་དེ་ལ་རྣམ་སྨིན་ནག་པ་འབྱུང་བ་ནི་སྦྱོར་བ་ཡང་ནག་ཅིང་དོན་ལ་ཡང་ནག་པ་དང༌། དགྲ་གསོད་པའི་ཕྱིར་ལྷ་མཆོད་པ་སྦྱོར་བ་དཀར་ཡང་རྣམ་སྨིན་གནག་པས་དོན་ལ་ཡང་གནག་པ་དང༌། ཚུལ་ཆོས་ཀྱི་བསམ་པས་ཚངས་སྤྱོད་བསྲུང་བ་སྦྱོར་བ་དཀར་ཞིང་རྣམ་སྨིན་ཡང་དཀར་བས་དཀར་བ་ཡིན་ནོ། །མདོར་ན་ལས་དཀར་ནག་མཚན་ཉིད་པ་ནི་རྣམ་སྨིན་དཀར་ནག་གང་འབྱུང་ལ་རག་ལས་སོ། །འོ་ན་སོ་སོ་སྐྱེ་བོས་སྙིང་རྗེའི་དབང་གིས་གདུག་པ་ཅན་བསད་པ་ལྟ་བུ་ལ་ ༼༦༣༽ བསམ་པའི་དབང་གིས་ཚོགས་མང་པོ་རྫོགས་པ་ལ་སོགས་པ་ཡོད་ཀྱང༌། སྦྱོར་བའི་ཚེ་གསད་བྱ་དེ་སྡུག་བསྔལ་དང་ལྡན་པར་བྱས་པས་རང་ཉིད་ཀྱང་དེའི་འབྲས་བུ་སྡུག་བསྔལ་ཅུང་ཟད་མྱོང་བར་འགྱུར་བས་རྣམ་སྨིན་ནག་པོར་འགྱུར་རོ་ཞེ་ན།

འབྲས་བུ་སྤྱི་ཙམ་པ་དང་རྣམ་སྨིན་མ་ནོར་བ་གལ་ཆེ་སྟེ། འདྲེན་མའི་ལས་ཡིན་པས་འབྲས་བུ་བདེ་སྡུག་གཉིས་ཀ་བསྐྱེད་ཀྱང༌། རྣམ་སྨིན་བདེ་བ་ཁོ་ན་བསྐྱེད་ཅིང་སྡུག་བསྔལ་མི་བསྐྱེད་པས་ན་ལས་དཀར་དུ་གཞག་གོ །མུ་བཞི་འདི་ལ་པཎ་ཆེན་རིན་པོ་ཆེས། ལས་དཀར་ཞེས་པ་དགེ་བ་ལ། །ཟེར་ན་རྣམ་སྨིན་གནག་པ་ཅི། །ལས་ནག་ཅེས་པ་སྡིག་པ་ལ། །ཟེར་ན་རྣམ་སྨིན་དཀར་བ་ཅི། །ཞེས་པའི་དྲི་བ་མཛད་ལ། དེའི་ལན་ཕྱིས་བྱོན་ཕལ་ཆེར་གྱིས་ལས་དཀར་རྣམ་སྨིན་གནག་ཅེས་པ་དེ་ལས་དཀར་པོར་སྣང་བ་ཙམ་ཡིན་གྱི། དཀར་པོ་དངོས་མིན་ཞེས་པ་དང༌། ལས་ནག་རྣམ་སྨིན་དཀར་བ་ཞེས་པ་དེ་ལས་ནག་པོར་སྣང་བ་ཙམ་ཡིན་གྱི། ལས་ནག་དངོས་མིན་ཞེས་འཆད་པར་བྱེད་དོ། །དེ་ལ་དོན་གྱི་གནད་རང་ལ་འཁྲུལ་པ་ཆེར་མེད་ཀྱང༌། འདི་ནི་སྦྱོར་བ་དཀར་ནག་ཡིན་ཞིང༌། སྦྱོར་བ་དཀར་ནག་ལ་དེ་དང་དེས་མ་ཁྱབ་ཅེས་པ་འདི་བདེ་ཞིང་དོན་ལ་ཡང་གནས་སོ། །བཞི་པ་ནི། དབྱེ་བ་སྔ་མ་རྣམས་སུ་མ་ཟད་གཞན་ཡང་ལས་ཆོས་ཅན། ཁྱོད་ལ་དབྱེ་བ་རྣམ་པ་གཉིས་གསུངས་ཏེ། འཕེན་བྱེད་ཀྱི་ལས་དང༌། རྫོགས་བྱེད་ཀྱི་ལས་གཉིས་སུ་གསུངས་པའི་ཕྱིར་ཏེ། མཛོད་ལས། གཅིག་གིས་སྐྱེ་བ་གཅིག་འཕེན་ནོ། །ཡོངས་རྫོགས་བྱེད་པ་དུ་མ་ཡིན། །ཞེས་གསུངས་པའི་ཕྱིར། དེ་ཡང་འཕེན་རྫོགས་ཀྱི་གོ་དོན་ནི། ལས་སྟོབས་ལྡན་གཅིག་གིས་བདེ་འགྲོ་དང་ངན་འགྲོ་གང་རུང་གི་སྐྱེ་བ་ཞིག་འཕེན་ ༼༦༤༽ པ་ནི་འཕེན་བྱེད་དང༌། ལས་སྣ་ཚོགས་པས་སྔར་གྱི་འཕེན་བྱེད་ཀྱིས་འཕངས་པའི་ལུས་རྟེན་ལ་བདེ་བ་དང་སྡུག་བསྔལ་སྣ་ཚོགས་པ་མྱོང་བར་བྱེད་པ་ནི་རྫོགས་བྱེད་ཡིན་ཏེ། དཔེར་ན་ལྷའི་རི་མོ་འབྲི་བ་ན། སྐྱ་རིས་ལ་ཚོན་གཅིག་ཁོ་ན་དང༌། ཡོངས་སུ་རྫོགས་པ་ལ་ཚོན་སྣ་ཚོགས་འགྱེད་པ་ལྟ་བུའོ། །དཔེ་འདི་ནི་མཛོད་རང་འགྲེལ་ན་གསལ་ལོ། །འཕེན་རྫོགས་དེ་དག་ལ་ཕྱེ་ན་དབྱེ་བ་མུ་བཞིར་ཡོད་དེ། འཕེན་བྱེད་དགེ་བས་འཕངས་པ་ལ་རྫོགས་བྱེད་ཀྱང་དགེ་བས་རྫོགས་པ་མཐོ་རིས་ཐོབ་ཅིང་དེའི་རྟེན་ལ་བདེ་བ་མྱོང་བ་ལྟ་བུ་དང༌།

འཕེན་བྱེད་སྡིག་པས་འཕངས་པ་ལ། རྫོགས་བྱེད་ཀྱང་སྡིག་པས་རྫོགས་པ་ངན་སོང་དུ་སྐྱེ་ཞིང༌། དེའི་རྟེན་ལ་སྡུག་བསྔལ་མྱོང་བ་ལྟ་བུ་དང༌། འཕེན་བྱེད་དགེ་ལ་རྫོགས་བྱེད་སྡིག་པ་མཐོ་རིས་སུ་སྐྱེས་ཀྱང་དེའི་རྟེན་ལ་སྡུག་བསྔལ་མྱོང་བ་ལྟ་བུ་དང༌། འཕེན་བྱེད་སྡིག་ལ་རྫོགས་བྱེད་དགེ་བ་རྟེན་ངན་སོང་དུ་སྐྱེས་ཀྱང་དེར་བདེ་བ་མྱོང་བ་ལྟ་བུ་དང་བཞིར་ཡོད་པའི་ཕྱིར། བཞི་པོ་དེ་དག་གི་དཔེར་བརྗོད་མདོར་བསྡུས་པ་བཤད་པར་བྱ་ཡིས་ཡིད་ལ་ཟུང་ཞིག་ཅེས་གདམས་ནས། ཇི་ལྟར་ཞེ་ན། མཐོང་རིས་གསུམ་པོ་གང་རུང་འགྲུབ་པ་ནི་ཆོས་ཅན། དགེ་བའི་ལས་ཀྱིས་འཕེན་པ་ཡིན་ཏེ། ཚུལ་ཁྲིམས་བསྲུངས་པ་ལྟ་བུ་དགེ་བའི་ལས་སྟོབས་ལྡན་གཅིག་གི་རྣམ་སྨིན་གྱི་འབྲས་བུ་ཡིན་པའི་ཕྱིར། མཐོ་རིས་དེ་དག་ལ་བདེ་བ་འབྱུང་བ་ནི་ཆོས་ཅན། རྫོགས་བྱེད་དགེ་བས་རྫོགས་པ་ཡིན་ཏེ། རྫོགས་བྱེད་དགེ་བའི་ལས་སྣ་ཚོགས་པའི་སྐྱེས་བུའི་བྱེད་འབྲས་རྒྱུ་མཐུན་བདག་པོའི་འབྲས་བུ་དང་གསུམ་པོ་གང་རུང་ཡིན་པའི་ཕྱིར། དེ་བཞིན་དུ་ངན་སོང་གསུམ་དུ་སྐྱེ་བ་ནི་ཆོས་ཅན། འཕེན་བྱེད་སྡིག་པ་ཡིན་པར་གསུངས་ཏེ། འཕེན་བྱེད་སྡིག་ལས་སྟོབས་ཆེན་གྱི་རྣམ་ ༼༦༥༽ སྨིན་གྱི་འབྲས་བུ་ཡིན་པའི་ཕྱིར། ངན་སོང་དེའི་སྡུག་བསྔལ་གྱི་བྱེ་བྲག་ཚ་གྲང་ལ་སོགས་པ་ཀུན་ཆོས་ཅན། རྫོགས་བྱེད་ཀྱི་ལས་སྡིག་པས་རྫོགས་པ་ཡིན་ཏེ། སྡིག་པའི་སྐྱེས་བུ་བྱེད་འབྲས་སོགས་གསུམ་པོ་གང་རུང་ཡིན་པའི་ཕྱིར། དེ་བཞིན་དུ་མཐོ་རིས་ཀྱི་ལུས་རྟེན་དགེ་བས་འཕངས་པ་ཡིན་མོད་ཀྱ།ི དེའི་རྟེན་ལ་ནད་དང་གཞན་གྱིས་གནོད་པ་སོགས་ཀྱི་སྡུག་བསྔལ་ཀུན་ཆོས་ཅན། རྫོགས་བྱེད་སྡིག་པ་ཡིན་པར་གསུངས་ཏེ། རྟགས་སྔ་མ་དེའི་ཕྱིར། ཡང་དེ་བཞིན་དུ། ངན་འགྲོའི་སྐྱེ་བ་འཕེན་བྱེད་སྡིག་པ་ཡིན་ཡང༌། དེའི་རྟེན་ལ་ལུས་སེམས་བདེ་བའི་གནས་སྐབས་དང་ལྡན་པ་གླང་པོ་ཆེ་ས་སྲུང་གི་བུ་དང༌། འཚེ་བ་དང་བྲལ་བའི་ཀླུ་འགའ་བདེ་བ་ལ་ལོངས་སྤྱོད་པ་རྣམས་ཆོས་ཅན།

རྫོགས་བྱེད་དགེ་བས་འཕངས་པའམ་བསྐྱེད་པར་གསུངས་ཏེ། རྫོགས་བྱེད་དགེ་ལས་ཀྱི་སྐྱེས་བུའི་བྱེད་འབྲས་སོགས་གསུམ་པོ་གང་རུང་ཡིན་པའི་ཕྱིར། སྒྲ་པ་ཤེར་རིན་པས། གནས་སྐབས་དགེ་བས་འཕངས་པར་གསུངས་ཞེས་པ་མ་དག་པར་མཛད་ནས། གནས་སྐབས་དགེ་བས་རྫོགས་པར་གསུངས་ཞེས་པའི་གཞུང་བཅོས་པ་ནི་ཅུང་ཟད་ཧམ་ཆེས་ཏེ། འཕངས་པ་དང་འཕེན་བྱེད་གཅིག་ན་དེ་ལྟར་བདེན་ཡང༌། དེ་གཅིག་པའི་ངེས་པ་མེད་པའི་ཕྱིར་ཏེ། འཕངས་འདི་ལས་ཀྱིས་བསྐྱེད་པ་ཀུན་ལས་ཀྱིས་འཕངས་པར་འཇོག་པས་རྒྱ་ཆེ་བ་དང༌། འཕེན་བྱེད་ནི་སྐྱེ་བ་ཉིད་འཕེན་བྱེད་ཡིན་པས་རྒྱ་ཆུང་བས་སོ། །ལྔ་པ་ནི་གཞན་ཡང་ལས་ཆོས་ཅན། རྣམ་པ་གསུམ་དུ་ཐུབ་པས་གསུངས་ཏེ། མདོ་ལས། གཅིག་ཏུ་དཀར་བའི་ལས་ནི་གཅིག་ཏུ་དཀར་བར་འགྱུར་རོ། །གཅིག་ཏུ་གནག་པའི་ལས་ནི་གཅིག་ཏུ་གནག་པར་འགྱུར་རོ། །འདྲེན་མ་ ༼༦༦༽ རྣམས་ཀྱང་འདྲེན་མར་འགྱུར་རོ། །ཞེས་གསུངས་པའི་ཕྱིར། འབྲས་བུ་བསྐྱེད་ཚུལ་ཇི་ལྟར་ཞེ་ན། གཅིག་ཏུ་དཀར་བས་འབྲས་བུ་བདེ་བ་ཁོ་ན་བསྐྱེད། གཅིག་ཏུ་གནག་པས་སྡུག་བསྔལ་ཁོ་ན་བསྐྱེད། འདྲེན་མའི་ལས་ཀྱིས་བདེ་སྡུག་འདྲེན་མའམ་གཉིས་ཀ་བསྐྱེད་པར་གསུངས་པ་ཡིན་ཏེ། ལས་བཟང་ངན་གྱི་རིམ་པས་འབྲས་བུ་ཡང་དེ་མཚུངས་འབྱུང་བ་རྟེན་འབྲེལ་གྱི་ཆོས་ཉིད་ཡིན་པས་སོ། །འདྲེན་མའི་དོན་ནི། དཀར་ནག་ངོ་བོ་འདྲེས་པ་མི་སྲིད་ཀྱང༌། བྱ་བའི་རྒྱུན་གཅིག་ལ་དགེ་སྡིག་གཉིས་ཀ་གྲུབ་པ་ལྟ་བུ་ལ་འདྲེན་མར་འཇོག་སྟེ། བསམ་པ་ནག་ལ་སྦྱོར་བ་དཀར་བའམ། སྦྱོར་བ་ནག་ལ་བསམ་པ་དཀར་བ་ལྟ་བུའོ། །འདྲེན་མ་ནི་དགེ་སྡིག་གང་རུང་གཅིག་ཏུ་བསྡུ་བའམ། ཡང་ན་དགེ་སྡིག་གཉིས་ཚོགས་པ་ལྟ་བུར་བྱས་ནས་གང་རུང་དུ་མི་བསྡུའམ་ཞེ་ན། སྤྱིར་དགེ་སྡིག་གང་རུང་དུ་བསྡུ་འོས་པ་ཡིན་ཏེ། གཞན་དུ་ན་ལས་ལ་དགེ་སྡིག་ལུང་མ་བསྟན་གསུམ་དུ་མ་ངེས་པར་ཐལ་བའི་སྐྱོན་ཡོད་པའི་ཕྱིར། བསྡུ་ཚུལ་ནི། འབྲས་བུ་སྤྱི་ཙམ་ལ་བདེ་སྡུག་གཉིས་ཀ་འབྱུང་ཡང༌།

རྣམ་སྨིན་གྱི་འབྲས་བུ་ལ་བདེ་བ་འབྱུང་ན་དགེ་བ་དང༌། རྣམ་སྨིན་གྱི་འབྲས་བུ་ལ་སྡུག་བསྔལ་འབྱུང་ན་མི་དགེ་བར་བསྡུ་བ་ནི་གནད་ཀྱི་དོན་ནོ། །པཎ་ཆེན་རིན་པོ་ཆེས། དགེ་བ་གང་ཡིན་ཐམས་ཅད་ཀྱིས། །རྣམ་སྨིན་བདེ་བ་བསྐྱེད་ན་ནི། །ཟག་མེད་དགེ་བའི་རྣམ་སྨིན་ནི། །ཞེས་པའི་དྲི་བ་དང༌། དགོངས་བཞེད་ཀྱང་ཟག་མེད་ཀྱི་དགེ་བ་ལ་རྣམ་སྨིན་མི་བཞེད་པ་ནི་མངོན་པ་གོང་འོག་གི་འགྲེས་ཤོར་བ་ཡིན་ལ། རང་ལུགས་ནི། བྱམས་མགོན་གྱིས་འབྲས་བུ་ཆོས་སྐུ་སྦྱོར་གཞིའི་རྣམ་སྨིན་དུ་བཤད་པས་ཟག་མེད་ཀྱི་དགེ་བ་ལ་ཡང་རྣམ་སྨིན་ཡོད་པར་དངོས་སུ་གྲུབ་བོ། །གསུམ་པ་ 

༼༦༧༽ ནི། བཤད་མ་ཐག་པ་འདི་འདྲའི་ལས་དང་རྣམ་སྨིན་གྱི་རྣམ་པར་དབྱེ་བ་བློས་ཤེས་པར་གྱུར་ན་ཕན་ཡོན་ཆེན་པོ་དང་ལྡན་ཏེ། དེས་མིག་ཕྱེ་ནས་ད་གཟོད་ལས་རྒྱུ་འབྲས་ཀྱི་གནད་རིགས་པ་ལ་ཤིན་ཏུ་མཁས་པ་ཉིད་དུ་འགྱུར་བས་སོ། །ལས་ལ་གསུམ་དང་གཉིས་དང་བཞི་རུ་དབྱེ། །སླར་ཡང་གཉིས་དང་གསུམ་དུ་དབྱེ་བའི་ཚུལ། །ལྔ་ཡི་སྒོ་ནས་ལས་འབྲས་བླང་དོར་གྱི། །རྣམ་དབྱེ་ཆེ་ལོང་བཤད་འདི་འཇམ་མགོན་གཞུང༌། །ལས་དཀར་རྣམ་སྨིན་གནག་དང་ལས་གནག་གི །རྣམ་སྨིན་དཀར་འདི་འདྲེན་མའི་ལས་ཡིན་པས། །འབྲས་བུ་སྤྱི་ཙམ་བདེ་སྡུག་གཉིས་བསྐྱེད་ཀྱང༌། །རྣམ་སྨིན་དབང་གིས་དཀར་གནག་སོ་སོར་ངེས། །སྟོབས་ལྡན་ལས་གཅིག་ཁོ་ནས་བཟང་ངན་གྱི། །སྐྱེ་བ་གང་རུང་གཅིག་འཕེན་འཕེན་བྱེད་དང༌། །དཀར་གནག་ལས་ཀྱི་ཚོན་རྩིས་བདེ་སྡུག་གི །རི་མོ་སྣ་ཚོགས་རྫོགས་པ་རྫོགས་བྱེད་ལས། །འདྲེས་མའི་ལས་ནི་སྤྱིར་བཏང་རྫས་སྤྱི་ལ། །མཚན་གཞིའི་དབང་གིས་དཀར་གནག་སོ་སོ་རུ། །ཁ་ཚོན་གཅོད་འདི་སྔོན་མེད་མཁས་པའི་གཏམ། །དཔྱོད་ལྡན་རྣ་བའི་བདུད་རྩིར་ཅིས་མི་ལེན། །བར་གྱི་ཚིགས་བཅད་དོ། །གཉིས་པ་འཕྲོས་དོན་འཁྲུལ་པ་དགག་པ་ལ་གསུམ་སྟེ། འདུས་མ་བྱས་ཀྱི་དགེ་ལས་འདོད་པ་དགག་པ། ཐེག་པ་ཆེ་ཆུང་གི་དགེ་སྡིག་གཅིག་པ་དགག་པ། ལས་ཀྱི་འབྲས་བུ་དཀར་གནག་ཟང་ཐལ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། མུ་སྟེགས་གྲངས་ཅན་པ་རྣམས་ནི། གཙོ་བོའམ་གཤིས་ལ་དགེ་སྡིག་ཡོད་ཅེས་ཟེར་ཞིང༌། རྒྱུ་འོ་མ་སོགས་ལ་འབྲས་བུ་ཞོ་སོགས་མངོན་པར་མི་གསལ་བའི་ཚུལ་གྱིས་གནས་པས། ༼༦༨༽ འབྲས་བུ་ཐམས་ཅད་ཀྱང་རྒྱུ་དུས་ན་ཡོད་པ་ཁོ་ན་སླར་སྐྱེ་བར་འདོད་དེ། གྲངས་ཅན་གྱི་གཞུང་ལས། དགེ་དང་སྡིག་པ་ཇི་སྙེད་དང༌། །འཁོར་བ་དང་ནི་གྲོལ་བ་དག །གཙོ་བོའི་ནང་ན་གདོད་ནས་ཡོད། །འོན་ཀྱང་ཐབས་ཀྱིས་གསལ་བར་འབྱིན། །འོ་མའི་དུས་ན་ཞོ་ཉིད་དང༌། །ཞོ་ཡི་དུས་ན་མར་ཉིད་གང༌། །དྲག་པོ་ལེན་གྱིས་བཤད་པ་སྟེ། །འབིགས་བྱེད་བཤད་པའང་དེ་སྐད་སྨྲ། །ཞེས་བཤད་པས་སོ། །དེ་བཞིན་དུ།

བོད་ཀྱང་ཞང་གཡུ་བྲག་པ་སོགས་ལ་ལ་དེའི་རྗེས་སུ་འབྲང་སྟེ། ལམ་མཆོག་མཐར་ཐུག་ལས། པ་ན་སེ་ཡི་འབྲས་བུ་བཞིན། །རྒྱུ་དང་འབྲས་བུ་དུས་མཚུངས་ཡིན། །ལས་འཕྲོ་ཅན་གྱིས་རྟོགས་པར་འགྱུར། །ཞེས་རྒྱུ་དུས་ན་འབྲས་བུ་ཡོད་པར་འདོད་ཅིང༌། སངས་རྒྱས་ཕལ་པོ་ཆེ་ལས་གསུངས་པའི་རྡོ་རྗེ་རྒྱལ་མཚན་གྱི་བསྔོ་བའི་མདོ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་རྣམས། །ཞེས་གསུངས་པའི་དགོངས་པ་འཆད་པ་ལ། འབྲི་གུང་པ་སོགས་བོད་ཁ་ཅིག གྲངས་ཅན་གཙོ་བོ་དང་རང་བཞིན་གཅིག་པའི་དགེ་བ་ཡོད་པར་འདོད་པའི་ལུགས་བཞིན་དུ། ཇི་སྙེད་ཡོད་པ་དང་ཞེས་པའི་དགེ་བ་ཡང༌། སེམས་ཅན་རྣམས་ལ་གདོད་མ་ནས་རང་བྱུང་དུ་གྲུབ་པའི་དགེ་བར་འདོད་ཅིང༌། དེ་ལ་བདེ་གཤེགས་སྙིང་པོ་ཞེས་ཀྱང་ཟེར་རོ། །གཉིས་པ་ལ་གསུམ་སྟེ། མདོར་བསྟན། རྒྱས་པར་བཤད། དོན་བསྡུ་བའོ། །དང་པོ་ནི། བསྔོ་རྒྱུའི་དགེ་བ་རྒྱུ་རྐྱེན་གྱིས་མ་བསྐྱེད་པར་དངོས་པོའི་གཤིས་ལ་ཡོད་པར་འདོད་པ་གྲངས་ཅན་གྱི་ལུགས་དང་མཚུངས་པ་འདི་ནི་ཆོས་ཅན། ལུང་དང་རིགས་པས་དགག་པར་བྱ་བ་ཡིན་ཏེ། བརྟགས་ན་མི་འཐད་པས་སོ། །གཉིས་པ་རྒྱས་ ༼༦༩༽ བཤད་ལ་གསུམ་སྟེ། ཆོས་དབྱིངས་བསྔོ་རྒྱུའི་སྙིང་པོར་འདོད་པ་དགག་པ། ཆོས་དབྱིངས་ལས་གཞན་ཕའི་ཁམས་བསྔོ་རྒྱུའི་སྙིང་པོར་འདོད་པ་དགག་པ། བསྔོ་བའི་ལག་ལེན་དང་དབྱེ་བ་ལ་འཁྲུལ་པ་དགག་པའོ། །དང་པོ་ལ་གསུམ་སྟེ། ལུང་དང་རིགས་པས་དགག་པ། དེའི་ཉེས་སྤོང་གི་ལན་དགག་པ། ལུང་ཚིག་སྔ་ཕྱི་འགལ་བས་དགག་པའོ། །དང་པོ་ལ་གཉིས་ཏེ། ལུང་གིས་གཙོ་བོར་དགག་པ་དང༌། རིགས་པས་གཙོ་བོར་དགག་པའོ། །དང་པོ་ལ་གསུམ་སྟེ། ཆོས་དབྱིངས་བསྔོ་རྒྱུའི་དགེ་བར་མི་འཐད་པའི་ལུང་དྲང་བ། དེ་བཞིན་ཉིད་ལ་དགེ་བར་གསུངས་པའི་ལུང་དོན་བཤད་པ། གཤིས་ཀྱི་དགེ་བ་གཞན་དགག་པའོ། །དང་པོ་ལ་གསུམ་སྟེ། ཆོས་དབྱིངས་བསྔོ་རྒྱུར་མི་རུང་བའི་ལུང་དྲང་བ།

ཆོས་དབྱིངས་ལ་དགེ་སྡིག་མེད་པའི་ལུང་དྲང་བ། སྙིང་པོའི་ངོས་འཛིན་སྟོང་ཉིད་སྙིང་རྗེར་འདོད་པ་དགག་པའོ། །དང་པོ་ནི། ལུང་དང་རིགས་པས་དགག་པར་བྱ། །ཞེས་པ་ལ་འཕྲོས། ལུང་གིས་དགག་ཚུལ་ཇི་ལྟར་ཞེ་ན། བསྔོ་རྒྱུའི་དགེ་རྩ་རང་བྱུང་དུ་གྲུབ་ཅིང༌། བདེ་གཤེགས་སྙིང་པོར་འཇོག་པ་ནི་ལུང་དང་འགལ་ཏེ། བདེ་གཤེགས་སྙིང་པོ་ཞེས་བྱ་བ་ནི། སེམས་ཀྱི་ཆོས་དབྱིངས་གཞན་དུ་འགྱུར་བ་མེད་པ་ཉིད་ལ་གསུངས་པའི་ཕྱིར། ཇི་ལྟར་ཞེ་ན། བདེ་གཤེགས་སྙིང་པོ་འགྱུར་མེད་ཡིན་པ་དེ་སྐད་དུ་ཡང་བཀའ་བསྟན་བཅོས་རྣམས་ལས་གསུངས་ཏེ། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། །དེ་ནི་ནམ་མཁའ་བཞིན་དུ་འགྱུར་མེད་དེ། །ཞེས་གསུངས་པ་དང༌། དེའི་བཤད་གཞི་དཔལ་འཕྲེང་གིས་ཞུས་པའི་མདོ་ལས་ཀྱང༌། བཅོམ་ལྡན་འདས་དེ་ ༼༧༠༽ བཞིན་གཤེགས་པའི་སྙིང་པོ་ལ་ནི། སྐྱེ་བའམ། འགུམ་པའམ་འཕོ་བའམ་འབྱུང་བ་ཡང་མ་མཆིས་སོ། །ཞེས་སྙིང་པོ་འགྱུར་མེད་དུ་གསུངས་པའི་ཕྱིར་དང༌། མགོན་པོ་ཀླུ་སྒྲུབ་ཀྱི་དབུ་མ་རྩ་བ་ལས་ཀྱང༌། དེ་བཞིན་གཤེགས་པའི་རང་བཞིན་ནམ་ཆོས་ཉིད་གང་ཡིན་པ་དེ་ནི། འགྲོ་བ་སེམས་ཅན་ཀུན་གྱི་རང་བཞིན་ནམ་ཆོས་ཉིད་ཡིན་ཞིང༌། དེ་བཞིན་གཤེགས་པའི་རང་བཞིན་འགྱུར་བ་མེད་པ་བཞིན་དུ་འགྲོ་བ་འདིའི་རང་བཞིན་ནམ་ཆོས་ཉིད་ཀྱང་འགྱུར་བ་མེད་པ་ཡིན་ནོ། །ཞེས་གསུངས་པའང་དོན་དེ་ཉིད་ཡིན་པའི་ཕྱིར་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང༌། ཆོས་རྣམས་ཀྱི་ཆོས་ཉིད་གང་ཡིན་པ་དེ་ནི་འདས་པ་ཡང་མ་ཡིན། མ་འོངས་པ་ཡང་མ་ཡིན། ད་ལྟར་བྱུང་བ་ཡང་མ་ཡིན། གང་འདས་པ་དང་མ་འོངས་པ་དང་ད་ལྟར་བྱུང་བ་མ་ཡིན་པ་དེ་ནི་དུས་གསུམ་ལས་རྣམ་པར་གྲོལ་བའོ། །གང་དུས་གསུམ་ལས་རྣམ་པར་གྲོལ་བ་དེ་ནི་ཡོངས་སུ་བསྔོ་བར་བྱར་མི་ནུས་ཤིང༌། དེ་བཞིན་དམིགས་པ་དང་རྟོག་པ་དང༌། རྣམ་པར་ཤེས་པར་བྱ་བ་མ་ཡིན་ནོ་ཞེས་གསུངས་པའི་ཕྱིར། ཤེས་བྱེད་ཀྱི་ལུང་དྲངས་ཟིན་པ་དེས་ན་ཆོས་ཀྱི་དབྱིངས་ནི་བསྔོ་རྒྱུར་མི་རུང་སྟེ།

ཆོས་ཀྱི་དབྱིངས་ལ་བསྔོ་བར་བྱར་མེད་ཅེས་རྒྱལ་བས་བཤད་པའི་ཕྱིར། ཤེར་ཕྱིན་གྱི་ལུང་དྲངས་མ་ཐག་པ་དེ་ལ་ཀུན་མཁྱེན་བླ་མས་བརྒྱད་སྟོང་པ་ནས་འདྲེན་པར་མཛད། རྩེས་ཐང་སངས་ལྷུན་པས། འབུམ་དང་ཉི་ཁྲི་གཉིས་ལས་ཀྱང་ཚིག་དེ་བཞིན་དུ་གསུངས་པར་འཆད། སྤོས་ཁང་པས་མདོ་ཚིག་ཇི་ལྟ་བ་བཞིན་མ་རྙེད་གསུངས། དེའི་དགོངས་པ་ཡང་གོང་གི་མདོ་ཚིག་དེས་ཆོས་དབྱིངས་དུས་གསུམ་ལས་གྲོལ་བ་ཙམ་ཞིག་བསྟན་གྱི། ཁམས་ ༼༧༡༽ གསུམ་དང་དགེ་སྡིག་ལས་གྲོལ་བ་ཚིག་ཟིན་ལ་མ་བསྟན་སྙམ་དུ་དགོངས་པ་འདྲ་སྟེ། དཔྱོད་ལྡན་གྱིས་བལྟས་ན་ཐུགས་པ་མེད་པར་སྣང༌། དེས་ན་ཤེས་རབ་ཕ་རོལ་ཕྱིན་པ་ལས་ཞེས་སོགས་ཀྱི་ལུང་སྦྱོར་གྱི་མདོ་ཚིག་གསལ་བ་ཞིག་འཚོལ་བ་ལ་ཀུན་གྱིས་ནན་ཏན་དུ་བྱའོ། །གཉིས་པ་ནི། ཆོས་དབྱིངས་རང་གི་ངོ་བོ་དགེ་སྡིག་གང་དུ་ཡང་མ་གྲུབ་སྟེ། ཡང་དག་སྦྱོར་བའི་རྒྱུད་སམྦུ་ཊ་ལས། སྡིག་པ་དང་བསོད་ནམས་ཀྱི་ཆ་གཉིས་ནི་སྤྲོས་པའི་རྣམ་རྟོག་ལས་མ་འདས་པས། མཁས་པས་གནས་ལུགས་ཀྱི་དོན་བསྒོམ་པའི་ཚེ་སྤྲོས་པའི་མཐའ་འདི་གཉིས་རྣམ་པར་སྤང་ཞེས་དང༌། གསང་འདུས་རྩ་རྒྱུད་དུ་ཡང༌། ཆོས་ཐམས་ཅད་ནམ་མཁའི་རྡོ་རྗེའི་དམ་ཚིག་ཏུ་གསུངས་པའི་ཕྱིར་དང༌། གཟུགས་ཀྱི་ཕུང་པོ་མ་ཡིན་ནོ་ཞེས་པ་ནས། འདོད་ཆགས་ཞེ་སྡང་གཏི་མུག་མ་ཡིན། ཆོས་མ་ཡིན། ཆོས་མིན་པའང་མ་ཡིན། ཞེས་དང༌། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། བསོད་ནམས་ཞེས་བྱ་བའམ། བསོད་ནམས་མ་ཡིན་པ་ཞེས་བྱ་བའམ། མྱ་ངན་ལས་འདས་པ་ཞེས་བྱ་བའམ། ཐ་དད་པ་ཞེས་བྱ་བ་མེད་དོ། །ཞེས་གསུངས་པའི་ཕྱིར། དེར་མ་ཟད། འཕགས་པ་ཀླུ་སྒྲུབ་ཀྱི་གཏམ་བྱ་རིན་ཆེན་འཕྲེང་བ་ལས་ཀྱང༌། ཆོས་དབྱིངས་དགེ་སྡིག་ལས་གྲོལ་བར་གསུངས་པ་ཡིན་ཏེ། སྡིག་པ་དང་བསོད་ནམས་ཀྱི་བྱ་བ་ལས་འདས་ཤིང༌། སོ་སོ་སྐྱེ་བོས་སྨྲ་བསམ་བརྗོད་པའི་ཡུལ་ལས་འདས་པའི་ཟབ་མོ་སྟོང་པ་ཉིད་ནི། སྣོད་མ་ཡིན་པ་རྣམས་ལ་རེ་ཞིག་མི་སྟོན་པར་ཟུར་དུ་བཀོལ་བའི་དོན་དང་ལྡན་ཞིང༌།

གཞན་མུ་སྟེགས་བྱེད་དང༌། རང་ཉིད་ཀྱི་སྡེ་པ་སེམས་ཙམ་པ་མན་ཆད་ཀྱིའང་རྟོགས་པར་བྱ་བའི་གནས་མ་ ༼༧༢༽ ཡིན་ཞིང༌། འཇིགས་ཤིང་སྐྲག་པས་མ་མྱངས་པ་ཞེས་གསུངས་པ་དང༌། གཞན་ཡང་རིན་ཆེན་ཕྲེང་བ་དེ་ཉིད་ལས། སྟོང་ཉིད་རྟོགས་པའི་ཤེས་པས། ཡོད་འཛིན་དང་མེད་འཛིན་ཞི་བའི་ཕྱིར་ན། སྡིག་པ་དང་བསོད་ནམས་ཀྱི་རྣམ་རྟོག་ལས་འདས་པའི་བློ་དེ་ཡིས་འཁོར་བ་བདེ་འགྲོ་དང་ངན་འགྲོ་ལས་ཐར་བའི་ཐར་པ་དམ་པ་ཐོབ་པར་བཞེད་དོ། །ཞེས་གསུངས་པ་འདི་ཡང་ཆོས་དབྱིངས་ལ་དགེ་སྡིག་མེད་པའི་ལུང་ཡིན་པའི་ཕྱིར། འདིར་པཎ་ཆེན་རིན་པོ་ཆེས། རིན་ཆེན་ཕྲེང་བར་གསུངས་པ་ཡི། །ཟབ་མོ་བཀྲོལ་བ་ཅི་ལ་ཟེར། །ཞེས་པའི་དྲི་བ་མཛད་པ་ནི། གཞུང་ཚིག་དག་མ་དག་ལ་དོགས་གཅོད་མཛད་པར་སྣང་བས་ལེགས་ཏེ། བཀྲོལ་བ་ཞེས་པ་ལ་སྐབས་དོན་གྱི་གོ་བ་ཆེར་མེད་པས། བཀོལ་བ་ཞེས་པ་ཉིད་དག་པའི་ཕྱིར་དང༌། རང་རེའི་ཀུན་མཁྱེན་བླ་མའི་འཁྲུལ་སྤོང་ལས་ཀྱང༌། ཟབ་མོ་བཀོལ་བའི་དོན་དང་ལྡན། །ཞེས་པ་དང༌། ཆོས་ཀྱི་ཁུད་པ་ཡིན་ཞེས་གྱིས། །ཞེས་པ་གཉིས་དོན་མཐུན་པར་མཛད་པའི་ཕྱིར། གསུམ་པ་སྙིང་པོའི་ངོས་འཛིན་སྙིང་རྗེར་འདོད་ལ་དགག་པ་ནི། སྟོད་ལུང་རྒྱ་དམར་བ་ཁ་ཅིག བདེ་གཤེགས་སྙིང་པོའི་སྒྲའམ་ངོས་འཛིན་སྟོང་ཉིད་སྙིང་རྗེའི་སྙིང་པོ་ཅན་ཡིན་ཞིང༌། དེ་ཉིད་བསྔོ་རྒྱུའི་དགེ་རྩ་ཡང་ཡིན་ནོ་ཞེས་འདོད་དོ། །དེ་འགོག་པ་ནི། སྟོང་ཉིད་སྙིང་རྗེའི་སྙིང་པོ་ཅན་འདི་ནི་ཆོས་ཅན། བདེ་གཤེགས་སྙིང་པོའི་ཁམས་ཀྱི་དྲི་མ་སྦྱོང་བྱེད་ཡིན་གྱི། ཁམས་དངོས་ནི་མ་ཡིན་ཏེ། ཁྱོད་གོམས་པ་ལས་ཁམས་ཀྱི་དྲི་མ་སྦྱངས་ཏེ་འབྲས་བུ་སངས་རྒྱས་ཐོབ་པར་འགྱུར་བའི་ཕྱིར། དོན་དེ་སྐད་དུ་ཡང་རྣམ་འགྲེལ་ལས། ཚད་མའི་སྐྱེས་བུའི་སྒྲུབ་བྱེད་ཐུགས་རྗེ་ཆེན་པོ་བསྐལ་པ་གྲངས་མེད་གསུམ་དུ་གོམས་པ་ལས། དོན་ ༼༧༣༽ གཉིས་ཕུན་ཚོགས་འབྱུང་བར་གསུངས་པ་དང༌། སློབ་དཔོན་ཞི་བ་ལྷས་བསླབ་བཏུས་ལས་ཀྱང༌།

སྟོང་ཉིད་སྙིང་རྗེའི་སྙིང་པོ་ཅན་བསྐྱེད་ཅིང་གོམས་པས། བསོད་ནམས་མཐར་ཕྱིན་ཏེ་དྲི་མ་དག་ནས་སངས་རྒྱས་འཐོབ་པར་གསུངས་པ་དང༌། བློ་གྲོས་རྒྱ་མཚོས་ཞུས་པའི་མདོ་ལས་ཀྱང༌། རྒྱས་འགྱུར་གྱི་རིགས་ཀྱིས་རང་བཞིན་གནས་རིགས་ཀྱི་དྲི་མ་སྦྱོང་བར་གསུངས་པ་དང༌། རྒྱུད་རྡོ་རྗེ་གུར་ལས་ཀྱང༌། སྟོང་ཉིད་སྙིང་རྗེ་ཐ་དད་མེད། །གང་དུ་སེམས་ནི་རྣམ་བསྒོམ་པ། །དེ་ནི་སངས་རྒྱས་ཆོས་དང་ནི། །དགེ་འདུན་གྱིས་ཀྱང་བསྟན་པ་འོ། །ཞེས་གསུངས་སོ། །མདོར་ན། སྟོང་ཉིད་སྙིང་རྗེའི་སྙིང་པོ་ཅན་འདི་ནི་གཞི་ལམ་འབྲས་གསུམ་གྱི་ནང་ནས་ལམ་ཡིན་པས། ཁམས་བདེ་གཤེགས་སྙིང་པོར་འཁྲུལ་པར་མི་བྱ་སྟེ། གཞི་ལམ་འབྲས་གསུམ་གྱི་རྣམ་དབྱེ་སོ་སོར་དགོས་པས་སོ། །གཉིས་པ་དེ་བཞིན་ཉིད་ལ་དགེ་བར་གསུངས་པའི་ལུང་དོན་བཤད་པ་ལ་གསུམ་སྟེ། ལུང་ལས་ཇི་ལྟར་བཤད་པའི་ཚུལ། དེའི་དགོངས་པ་དཔེ་དང་སྦྱར་ཏེ་བཤད་པ། གཞན་དུ་རྟོག་ན་ཧ་ཅང་ཐལ་བའོ། དང་པོ་ནི། ཕྱོགས་སྔ་མ་དག་ཆོས་དབྱིངས་དགེ་བར་འདོད་པའི་འཁྲུལ་གཞི་ལུང་ལ་བརྟེན་པ་ཡིན་ཏེ། ཉན་ཐོས་རྣམས་དང༌། ཐེག་པ་ཆེན་པོ་ཐུན་མོང་བའི་གཞུང་མངོན་པ་ཀུན་ལས་བཏུས་ལས། ངོ་བོ་ཉིད་ཀྱི་དགེ་བ་གང་ཞེ་ན། དད་པ་ལ་སོགས་པ་སེམས་ལས་བྱུང་བའི་ཆོས་བཅུ་གཅིག་གོ །ཞེས་དང༌། དོན་དམ་པར་དགེ་བ་གང་ཞེ་ན་དེ་བཞིན་ཉིད་དོ། །ཞེས་དང༌། དོན་དམ་པར་མི་དགེ་བ་གང་ཞེ་ན་འཁོར་བ་ཐམས་ཅད་དོ། །ཞེས་དང༌། དོན་དམ་པར་ལུང་དུ་མ་བསྟན་པ་གང་ཞེ་ན། ནམ་མཁའ་དང་སོ་སོར་བརྟགས་པ་མ་ཡིན་པའི་འགོག་ ༼༧༤༽ པའོ། །ཞེས་གསུངས་པ་འདི་ལ་དངོས་བཏགས་མི་འབྱེད་པར་སྒྲ་ཟིན་ཙམ་ལ་བརྟེན་ནས་ཆོས་དབྱིངས་དེ་བཞིན་ཉིད་དགེ་བར་འདོད་པའི་ལོག་རྟོག་འདི་བྱུང་བ་ཡིན་ནོ། །གཉིས་པ་ནི། མངོན་པ་ཀུན་ལས་བཏུས་ལས། དེ་བཞིན་ཉིད་ལ་དགེ་བ་ཞེས་བཤད་པ་ནི་བཏགས་པ་བ་ཡིན་ཏེ། དེའི་དགོངས་པ་དཔེ་དང་སྦྱར་ཏེ་འཆད་པ་འདི་ལྟར་ཡིན་པས་ཉོན་ཅིག

དཔེ་ཇི་ལྟར་ན། མི་རྣམས་ལུས་ནད་དང་བྲལ་བ་ལ་ནི་ལུས་བདེ་བ་དང༌། སེམས་མྱ་ངན་མེད་པ་ལ་སེམས་བདེ་ཞེས་ནི་འཇིག་རྟེན་ན་ཟེར་ལ། འདི་དག་ལུས་སེམས་ལ་སྡུག་བསྔལ་མེད་པ་ཙམ་ལས་གཞན་པའི་བདེ་བ་མཚན་ཉིད་པ་མེད་མོད་ཀྱིས། འོན་ཀྱང་ལུས་སེམས་ལ་སྡུག་བསྔལ་མེད་པ་ཙམ་ལ་ལུས་སེམས་བདེ་བ་ཡིན་ཞེས་ཀུན་ལ་གྲགས་པ་ཡིན་ནོ། །དཔེ་དེ་བཞིན་དུ། ཆོས་ཀྱི་དབྱིངས་ལ་ཡང་སྡིག་པ་མེད་པ་ཙམ་ཞིག་ལས་ལྷག་པའི་དགེ་བ་མཚན་ཉིད་པ་མེད་མོད་ཀྱི། འོན་ཀྱང་སྡིག་པ་མེད་པ་ཙམ་ལ་དགེ་བ་ཡིན་ཞེས་བཏགས་པར་ཟད་དོ། །དཔེ་གཞན་ཡང་མངོན་པའི་གཞུང་རྣམས་ལས། ཟས་ཀྱིས་འགྲངས་ནས་རེ་ཞིག་ཟས་མི་འཕྲོད་པར་འཛིན་པ་ལ་ཟས་ལ་འདོད་ཆགས་དང་བྲལ་བ་དང༌། འཁྲིག་པ་སྤྱད་དྲགས་ནས་རེ་ཞིག་མི་འཕྲོད་པར་འཛིན་པ་ལ་འཁྲིག་པ་ལ་འདོད་ཆགས་དང་བྲལ་བར་གསུངས་མོད་ཀྱི། འོན་ཀྱང་ཟས་དང་འཁྲིག་པ་ལ་འདོད་པ་གཏན་ནས་བྲལ་བའི་འདོད་ཆགས་དང་བྲལ་བ་མཚན་ཉིད་པ་མ་ཡིན་ནོ། །དཔེ་དེ་བཞིན་དུ་ཆོས་ཀྱི་དབྱིངས་ལ་ཡང་དོན་དམ་པའི་དགེ་བ་ཡིན་ཞེས་གསུངས་པར་གྱུར་ཀྱང༌། འབྲས་བུ་བདེ་བ་སྐྱེད་བྱེད་ཀྱི་དགེ་བ་དངོས་ནི་མ་ཡིན་ནོ། །འདིར་དཔེ་གཉིས་བྱུང་བ་ལས་སྔ་མ་ནི་འཇིག་རྟེན་ལ་གྲགས་ ༼༧༥༽ པའི་དཔེ་དང༌། ཕྱི་མ་ནི་བསྟན་བཅོས་ལ་གྲགས་པའི་དཔེ་ཡིན་ཏེ། འཇིག་རྟེན་ཟེར་ཞེས་དང༌། གཞན་ཡང་མངོན་པའི་གཞུང་རྣམས་ལས་ཞེས་པའི་ཚིག་གི་ནུས་པ་ལས་རྟོགས་སོ། །དེས་ན་ངོ་བོ་ཉིད་ཀྱི་དགེ་བ་ཡིན་ན། དགེ་བ་ཡིན་པས་ཁྱབ་ཅིང༌། དོན་དམ་པའི་དགེ་བ་ཡིན་ན་དགེ་བ་མ་ཡིན་པས་ཁྱབ་པ་ཤེས་དགོས་སོ། །འོ་ན་དེ་བཞིན་ཉིད་དེ་དགེ་སྡིག་ལུང་མ་བསྟན་གསུམ་པོ་གང་ཡིན་ཞེ་ན། ལུང་མ་བསྟན་ཡིན་ཏེ། དགེ་སྡིག་གང་རུང་ཡིན་པ་ནི་སྔར་བཀག་ཟིན་ཀྱང༌། གསུམ་པོ་གང་རུང་དུ་ནི་ཆོས་ཐམས་ཅད་འདུ་དགོས་པའི་ཕྱིར་ཏེ། མངོན་རྟོགས་རྒྱན་ལས། དམིགས་པ་ཆོས་རྣམས་ཐམས་ཅད་དེ། །དེ་ཡང་དགེ་ལ་སོགས་པ་ཡིན། །ཞེས་གསུངས་པའི་ཕྱིར།

གསུམ་པ་ནི། དེ་ལྟར་ཆོས་དབྱིངས་ལ་དགེ་བའི་མིང་གིས་འདོགས་ཚུལ་དཔེའི་སྒོ་ནས་གཏན་ལ་ཕབ་ཀྱང་ད་དུང་ངེས་པ་མ་སྐྱེས་པར་ཅི་ནས་ཆོས་དབྱིངས་དགེ་བ་དངོས་ཉིད་ཡིན་ཟེར་ན་ཧ་ཅང་ཐལ་བར་འགྱུར་ཏེ། དེ་ཡང་སྡིག་པ་དང་ལུང་མ་བསྟན་ཡང་དགེ་བར་འགྱུར་བར་ཐལ། ཆོས་དབྱིངས་དགེ་བ་ཡིན་པ་གང་ཞིག ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར་ཏེ། མདོ་སྡེ་རྒྱན་དང༌། དབུས་མཐར་ཡང༌། ཆོས་ཀྱི་དབྱིངས་ནི་མ་གཏོགས་པར། །གང་ཕྱིར་ཆོས་མེད་དེ་ཡི་ཕྱིར། །ཞེས་གསུངས་པའི་ཕྱིར། འདོད་ན། སེམས་ཅན་ཀུན་ངན་འགྲོར་འགྲོ་བ་མི་སྲིད་པར་ཐལ། སྡིག་པ་དང་ལུང་མ་བསྟན་ཡང་དགེ་བ་དེ་ལྟར་ཡིན་པའི་ཕྱིར་ནའོ། །འདི་ལ་པཎ་ཆེན་རིན་པོ་ཆེས། ཅི་ནས་ཆོས་དབྱིངས་ལུང་མ་བསྟན། །ཡིན་ན་ཧ་ཅང་ཐལ་འགྱུར་ཏེ། །ཆོས་ཀྱི་དབྱིངས་ལས་མ་གཏོགས་ ༼༧༦༽ པའི། །ཆོས་གཞན་མེད་ཕྱིར་དགེ་བ་དང༌། །སྡིག་པའང་ལུང་མ་བསྟན་དུ་འགྱུར། །སྙམ་པའི་དོགས་པ་མི་འབྱུང་ངམ། །ཞེས་དྲིས་པ་ནི། མགོ་མཚུངས་ཀྱི་དོགས་པ་ཤིན་ཏུ་ཆེ་བར་སྣང་ལ། དེའི་ལན་ལ་ཀུན་མཁྱེན་བླ་མས། ཆོས་ཐམས་ཅད་ལ་རང་རང་གི་ཆོས་དབྱིངས་རེ་ཡོད་པས། ཆོས་དབྱིངས་དང་མི་ལྡན་པའི་ཆོས་ཡེ་མེད་པ་ནི། ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་དོན་ཡིན་ལ། དེས་ན་གཞུང་དོན་རྟགས་གསལ་དུ་དྲིལ་ན་སྡིག་པ་དང་ལུང་མ་བསྟན་ལ་ཡང་དགེ་བ་ཡོད་པར་ཐལ། ཆོས་དབྱིངས་དགེ་བ་གང་ཞིག ཆོས་ཐམས་ཅད་ལ་ཆོས་དབྱིངས་ཡོད་པའི་ཕྱིར། ཞེས་པ་ཡིན་ལ། དེ་ལ་དགེ་བ་དང་སྡིག་པ་ལ་ཡང་ལུང་མ་བསྟན་ཡོད་པར་ཐལ། ཆོས་དབྱིངས་ལུང་མ་བསྟན་གང་ཞིག ཆོས་ཐམས་ཅད་ལ་ཆོས་དབྱིངས་ཡོད་པའི་ཕྱིར་གསུང་རྒྱུ་ཡིན་ན། འདོད་པའི་ལན་འདེབས་ཀྱི་ལན་མཛད་པ། རྩེས་ཐང་སངས་ལྷུན་པས་ཀྱང༌། སྡིག་པ་དང་ལུང་མ་བསྟན་དགེ་བ་དང་ལྡན་པར་ཐལ། ཆོས་དབྱིངས་དགེ་བ་གང་ཞིག ཆོས་དབྱིངས་དང་མི་ལྡན་པའི་ཆོས་མེད་པའི་ཕྱིར། ཞེས་རྣམ་བཤད་དུ་འབྲུ་བསྣོན་མཛད་པ་དང༌།

པཎ་ཆེན་རང་ཉིད་ཀྱི་ལེགས་བཤད་གསེར་ཐུར་ལས། དེས་ན་ཤེས་བྱ་ཐམས་ཅད་ཀྱི་གནས་ཚུལ་ཆོས་ཀྱི་དབྱིངས་སུ་གནས་པ་དེའི་ཕྱིར། ཆོས་དབྱིངས་ལས་མ་གཏོགས་པའི་ཆོས་གཞན་མེད་དོ། །ཞེས་གསུངས་པ་རྣམས་དགོངས་པ་གུང་མཐུན་པར་སྣང་ངོ༌། །བདག་ཉིད་ཆེན་པོའི་དྲིས་ལན་འགའ་ཞིག་ན། ཆོས་དབྱིངས་ལས་མ་གཏོགས་པའི་ཆོས་གཞན་མེད་པ་དོན་དམ་པར་ཆོས་དབྱིངས་ལས་མ་གཏོགས་པའི་ཆོས་གཞན་མེད་པ་ལ་བཤད་པ་ 

༼༧༧༽ ཡང་ཡོད་པས་དེའི་དབང་དུ་བྱས་ན། གོང་གི་ལུང་རིགས་རྣམས་ཀྱང་དོན་དམ་པར་ཆོས་དབྱིངས་དགེ་བར་འདོད་པ་ལ་འཕངས་པ་ཡིན་པར་འཆད་དགོས་སོ། གསུམ་པ་གཤིས་ཀྱི་དགེ་བ་གཞན་དགག་པ་ནི། བཀའ་གདམས་པ་ལ་ལ་བྱམས་པ་དང་སྙིང་རྗེ་སོགས་ཡུལ་དུས་གང་ཟག་ལ་མ་ལྟོས་པར་གཤིས་ལ་གནས་པའི་དགེ་བ་ཡིན་ཞེས་ཟེར་རོ། །དེ་ན་དག་པ་ནི། འདི་ཡང་དེ་ལྟར་མཐའ་གཅིག་ཏུ་ངེས་པ་མེད་དེ། ཐབས་ལ་མི་མཁས་པའི་བྱམས་སྙིང་རྗེ་ནི་ངན་སོང་རྒྱུ་རུ་ཐུབ་པས་གསུངས་པའི་ཕྱིར་ཏེ། མདོ་སྡེ་མཛངས་བླུན་ལས། ཞལ་ཏ་པས། དགེ་འདུན་གྱི་དབྱར་གནས་པའི་མཐུན་རྐྱེན་གྱི་རིན་པོ་ཆེ་སྦྱིན་བདག་གིས་ཕུལ་བ་རྣམས། རང་གི་ཉེ་དུ་རྣམས་ལ་ཕན་འདོགས་པའི་བློས་སྦྱིན་པས། ཞལ་ཏ་བ་ནི་ལྗོན་ཤིང་ལྟ་བུའི་སེམས་ཅན་དམྱལ་བ་པ་དང༌། གཞན་རྣམས་ནི་ཤིང་གི་སྲིན་བུར་གྱུར་ནས་ཟ་ཞིང་ཐམས་ཅད་ཀྱང་དམྱལ་བའི་མེས་བསྲེགས་པའི་སྡུག་བསྔལ་དང་ལྡན་པར་བཤད་པའི་ཕྱིར། སྤྱིར་བཏང་ལ་བྱམས་སྙིང་རྗེ་དགེ་བར་གསུངས་པ་ནི། ཐབས་ལ་མཁས་པའི་བྱམས་སྙིང་རྗེ་ལ་དགོངས་ནས་གསུངས་པ་ཡིན་ཏེ། ཆོས་ཡང་དག་པར་སྡུད་པའི་མདོ་ལས། ཆོས་གཅིག་ལག་མཐིལ་དུ་མཆིས་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་མཆིས་པར་འགྱུར་རོ། །གཅིག་གང་ཞེ་ན། སྙིང་རྗེ་ཆེན་པོའོ། །ཞེས་གསུངས་པ་ཡང་ཐབས་ལ་མཁས་པའི་སྙིང་རྗེ་ལ་དགོངས་པའི་ཕྱིར་རོ། །གཉིས་པ་རིགས་པས་གཙོ་བོར་དགག་པ་ལ་གསུམ་སྟེ། ཆོས་དབྱིངས་ཡོད་དགེ་ཡིན་པ་ལ་གནོད་བྱེད་བསྟན་པ། ཞར་ལ་མ་དྲོའི་དོན་ལེགས་པར་བཤད་པ། གཞན་དུ་བརྟགས་ན་ལུང་རིགས་དང་འགལ་བས་ ༼༧༨༽ ཧ་ཅང་ཐལ་བའོ། །དང་པོ་ལ། མཚམས་སྦྱར་ཏེ་མདོར་བསྟན་པ་དང༌། གནོད་བྱེད་ཀྱི་རིགས་པ་རྒྱས་པར་བཤད་པ་གཉིས། དང་པོ་ནི། ཆོས་དབྱིངས་རྡོ་རྗེ་རྒྱལ་མཚན་གྱི་བསྔོ་བའི་མདོ་ནས་བཤད་པའི་ཡོད་དགེ་ཡིན་པ་ལུང་གིས་གཙོ་བོར་བཀག་ཟིན་པ་དེས་ན། འགྲོ་བ་ཐམས་ཅད་ཀྱི་སྒོ་གསུམ་གྱི་རྩོལ་བས་བྱས་པའི་དགེ་བ་ལ་དགོངས་ནས།

འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་བྱ་བའི་ཚིག་གིས་གསུངས་པ་ཡིན་ནོ། །གལ་ཏེ་དེ་སྐབས་ཀྱི་དགེ་བ་དེ་ཆོས་དབྱིངས་ཡིན་ན། ཇི་སྙེད་ཅེས་བྱ་བའི་སྒྲ་ཡང་མི་འཐད་ཅིང༌། ཡོད་པ་ཞེས་བྱ་བའི་སྒྲ་ཡང་འགལ་ལ། འགྲོ་ཀུན་ཞེས་པའི་ངེས་བཟུང་གི་སྒྲ་ཡང་མི་རུང་ངོ༌། །གཉིས་པ་རྒྱས་བཤད་ལ་གསུམ་སྟེ། ཇི་སྙེད་ཀྱི་སྒྲ་མི་འཐད་པར་ཐལ་བ། ཡོད་ཅེས་བྱ་བའི་སྒྲ་མི་འཐད་པར་ཐལ་བ། འགྲོ་ཀུན་གྱི་སྒྲ་མི་འཐད་པར་ཐལ་བའོ། །དང་པོ་ནི། དེ་དག་གི་རྒྱུ་མཚན་འདི་ལྟར་ཡིན་ཏེ། དེ་ཡང་བསྔོ་རྒྱུའི་དགེ་རྩ་ལ་ཇི་སྙེད་ཀྱི་སྒྲ་མི་འཇུག་པར་ཐལ། ཇི་སྙེད་ཅེས་བྱ་བའི་སྒྲ་ནི་མང་པོའི་སྒྲ་ཡིན་ཅིང༌། ཆོས་དབྱིངས་ལ་ངོ་བོའི་སྒོ་ནས་མང་ཉུང་མེད་པའི་ཕྱིར་ཏེ། ཆོས་དབྱིངས་དེ་ནི་མང་ཉུང་གི་སྤྲོས་པ་དང་བྲལ་བ་ཡིན་པའི་ཕྱིར། གཉིས་པ་ནི། བསྔོ་རྒྱུའི་དགེ་རྩ་ལ་ཡོད་པ་ཞེས་པའི་སྒྲ་ཡང་མི་འཇུག་པར་ཐལ། ཇི་སྙེད་ཡོད་པ་དང་ཞེས་པའི་ཡོད་པ་ནི་རང་གི་ངོ་བོ་ཡོད་ཙམ་ལ་བྱ་ཞིང་ཆོས་དབྱིངས་ནི་རང་གི་ངོ་བོ་ཡོད་ཙམ་ཡང་མ་ཡིན་པའི་ཕྱིར་ཏེ། རང་གི་ངོ་བོ་ཡོད་ཙམ་ལ་མི་རྟག་པས་ཁྱབ་པར་ཆོས་ཀྱི་གྲགས་པས་ལེགས་པར་གསུངས་པའི་ཕྱིར། ཇི་ལྟར་ན། རྣམ་འགྲེལ་ལས། རང་བཞིན་ཡོད་ཙམ་དང༌། འབྲེལ་པ་ཅན་གྱི་ངོ་བོ་ཡང༌། ཞེས་དང༌། འཇིགས་པ་ཡོད་ཙམ་འབྲེལ་པ་ཅན། །ཉིད་ཕྱིར་སྒྲ་ནི་མི་རྟག་ཉིད། ། ༼༧༩༽ ཅེས་གསུངས་སོ། །དེར་མ་ཟད་ཀླུ་སྒྲུབ་ཀྱིས་ཀྱང་དབུ་མ་ལས་དེ་བཞིན་དུ་གསུངས་ཏེ། གལ་ཏེ་མྱ་ངན་ལས་འདས་པ་དངོས་པོ་ཡིན་ན། མྱང་འདས་ཆོས་ཅན། འདུས་བྱས་སུ་འགྱུར་བར་ཐལ། དངོས་པོ་ཡིན་པའི་ཕྱིར། དཔེར་ན་ལོ་ཏོག་བཞིན། ཁྱབ་སྟེ། དངོས་པོ་འདུས་བྱས་མ་ཡིན་པ་ནི་འགའ་ཡང་ཡུལ་དུས་གང་ནའང་མེད་དོ། །ཞེས་གསུངས་པའི་ཕྱིར་དང༌། གཞན་ཡང་དེ་ཉིད་ལས། གྲུབ་མཐའ་སྨྲ་བ་གང་དག་གཟུགས་སོགས་ཀྱི་རང་བཞིན་སྟོང་པ་ཉིད་གཞན་གྱི་དངོས་པོ་དང༌། རང་གི་ངོ་བོས་དངོས་པོ་དང༌།

དངོས་མེད་ཉིད་དུ་འཛིན་པའི་ལྟ་བ་ཅན་དེ་དག་སངས་རྒྱས་ཀྱི་བསྟན་པ་ལ་ཟབ་མོའི་དེ་ཁོ་ན་ཉིད་མཐོང་བ་མ་ཡིན་ནོ་ཞེས་གསུངས་པ་དང༌། གཞན་ཡང་དེ་ཉིད་ལས། བཅོམ་ལྡན་འདས་དངོས་དང་དངོས་པོ་མེད་པ་ཀུན་གྱི་རང་བཞིན་མཁྱེན་པས། འཕགས་པ་ཀཱ་ཏྱཱ་ཡ་ན་ལ་གནང་བའི་གདམས་ངག་ལས། ཀཱ་ཏྱཱ་ཡ་ན་གང་གི་ཕྱིར་འཇིག་རྟེན་འདི་ནི་ཕལ་ཆེར་ཡོད་པ་ཉིད་དང༌། མེད་པ་ཉིད་ལ་མངོན་པར་ཞེན་ཏེ། དེས་སྐྱེ་བ་དང་རྒ་བ་དང་ན་བ་དང་འཆི་བ་དང་མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་ལས་ཡོངས་སུ་གྲོལ་བར་མི་འགྱུར་རོ། །ཞེས་བཀའ་སྩལ་པས། ཡོད་པ་དང་མེད་པའི་མཐའ་གཉིས་ཀ་བཀག་པར་མཛད་དོ། །ཞེས་གསུངས་པ་དང༌། གཞན་ཡང་དེ་ཉིད་ལས། ཆོས་རྣམས་གདོད་མ་ནས་རང་བཞིན་གྱི་ཡོད་ཅེས་བྱ་བ་ནི་རྟག་པར་འཛིན་པའི་ལྟ་བ་དང༌། ཀུན་རྫོབ་ཏུ་གང་དུའང་གྲུབ་པ་མེད་ཅེས་བྱ་བ་ཆད་པར་ལྟ་བར་འགྱུར་བ་དེའི་ཕྱིར། ཡོད་པ་དང་མེད་པའི་མཐའ་གཉིས་ལ་མཁས་པས་གནས་པར་མི་བྱའོ་ཞེས་གསུངས་པའང༌། ཆོས་དབྱིངས་ ༼༨༠༽ ཡོད་མེད་གཉིས་ཀ་གང་ཡང་མ་ཡིན་པའི་ལུང་དུ་གསལ་བས་སོ། །རྒྱུ་མཚན་དེས་ན་སངས་རྒྱས་ཀྱི་བསྟན་པའི་སྙིང་པོ་དབུ་མའི་ལྟ་བ་ལ་གུས་པར་བྱེད་ན། ཆོས་ཀྱི་དབྱིངས་ཡོད་མེད་གཉིས་ཀ་གང་དུ་ཡང་མ་ཟུང་ཞིག་ཅེས་གདམས་ཏེ། ཡོད་མེད་གང་རུང་ཞིག་ཏུ་བཟུང་ན་རྟག་ལྟ་དང་ཆད་ལྟ་གང་རུང་དུ་འགྱུར་པའི་ཕྱིར། ཆོས་དབྱིངས་ཡོད་པ་ཙམ་མ་ཡིན་པར་འདི་ནི་རིགས་པས་ཀྱང་འགྲུབ་སྟེ། ཡོད་པ་ཙམ་ལ་དོན་བྱེད་ནུས་པས་ཁྱབ་ཅིང༌། ཆོས་དབྱིངས་ལ་བྱ་བྱེད་མེད་པའི་ཕྱིར། རྟགས་ཟུར་ཕྱི་མ་གྲུབ་སྟེ། ཆོས་དབྱིངས་དེ་ནི་སྤྲོས་བྲལ་ཡིན་པའི་ཕྱིར། རིགས་པས་ཀྱང་ནི་ཞེས་པའི་ཚིག་གི་ནུས་པས་ཆོས་དབྱིངས་ཡོད་ཙམ་མ་ཡིན་པར་བསྒྲུབ་པ་ལ། ཀླུ་སྒྲུབ་ཀྱི་ལུང་བཞི་དང༌། ཆོས་གྲགས་ཀྱི་ལུང་རྣམས་ནི་ལུང་གི་སྒྲུབ་བྱེད་དང༌། ཡོད་ཙམ་དོན་བྱེད་ནུས་ཕྱིར་རོ། །ཞེས་པ་རིགས་པའི་སྒྲུབ་བྱེད་ཡིན་པར་བསྟན་ནོ། །གསུམ་པ་ནི།

རིགས་པ་གཞན་ཡང༌། འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་པའི་དགེ་བ་དེ་ཆོས་ཉིད་ཡིན་ན། འགྲོ་བ་ཀུན་གྱི་ཞེས་ངོས་བཟུང་སྨོས་མི་དགོས་པར་ཐལ། བེམ་པོའི་ཆོས་ཉིད་དང༌། དངོས་མེད་ཀྱི་ཆོས་ཉིད་དང༌། འཕགས་པའི་ཆོས་ཉིད་ཅིས་མི་བསྔོ་ཏེ་བསྔོ་རིགས་པའི་ཕྱིར་ཏེ། ཆོས་དབྱིངས་ཐམས་ཅད་བསྔོ་རྒྱུ་ཡིན་པའི་ཕྱིར་རོ། །དེ་དག་གི་སྐབས་སུ་དོགས་པ་ཅུང་ཟད་དཔྱད་ན་གོང་དུ་ཆོས་དབྱིངས་ལ་མང་ཉུང་མེད་པར་བཤད་པ་དེ་ལ། འོ་ན་ཆོས་དབྱིངས་ལ་དབྱེ་བ་མེད་པར་ཐལ། ཆོས་དབྱིངས་ལ་མང་ཉུང་མེད་པའི་ཕྱིར་ཞེ་ན་ལན་ཅི། ཡང་ཆོས་དབྱིངས་ལ་མང་ཉུང་ཡོད་པར་ཐལ། ཆོས་དབྱིངས་ལ་དབྱེ་བ་མང་ཉུང་ཡོད་པའི་ཕྱིར་ཏེ། ཐེག་ཆེན་སྒྲུབ་པའི་རྟེན་དུ་གྱུར་པའི་ཆོས་དབྱིངས་དེ་ལ། ༼༨༡༽ རྟེན་ཆོས་བསྒྲུབ་པའི་སྒོ་ནས་དབྱེ་ན་བཅུ་གསུམ་དུ་ཡོད་པའི་ཕྱིར་ཏེ། བྱམས་པས། རྟེན་པའི་ཆོས་ཀྱི་བྱེ་བྲག་གིས། །དེ་ཡི་དབྱེ་བ་ཡོངས་སུ་བརྗོད། །ཅེས་གསུངས་པའི་ཕྱིར། ཞེ་ན། འབྲུ་བསྣོན་དུ་སོང་ཟིན་པ་ལྟར་ཆོས་ཐམས་ཅད་གནས་ལུགས་རོ་གཅིག་པའི་གནད་ཀྱིས་ངོ་བོའི་སྒོ་ནས་མང་ཉུང་མེད། བྱེ་བྲག་ཏུ་མེད། ཐ་དད་དུ་མེད་ཅེས་བྱ་བ་ཡིན་ལ། དབྱེ་བའི་སྒོ་ནས་མང་ཉུང་མེད་པ་ནི་མ་ཡིན་ནོ་ཞེས་སྨྲའོ། །ཆོས་དབྱིངས་ཡོད་པའང་མ་ཡིན་ཏེ་ཞེས་པའི་དོན་ལ་ཁ་ཅིག ཆོས་དབྱིངས་ཡོད་ཡོད་པ་མ་ཡིན་ཞེས་པའི་ཁས་བླངས་སྐྱོང་བ་དང༌། ཀུན་མཁྱེན་བླ་མའི་དྲིས་ལན་པད་བཞད་ལས། དངོས་པོར་ཡོད་པ་མ་ཡིན་པ་ལ་འཆད་པ་དང༌། པཎ་ཆེན་གྱི་གསེར་ཐུར་ལས། ཆོས་དབྱིངས་ཡོད་པ་མིན་ཞེས་པ། །ཐ་མར་སྤྲོས་པ་ཀུན་བཟློག་པའི། །དབང་དུ་བྱས་ནས་བཤད་པ་ཡིན། །ཞེས་སྤྲོས་པ་ཀུན་བཟློག་གི་ཚེ་ཡོད་པ་མ་ཡིན་པར་འཆད་པ་དང༌། མཁས་པ་སངས་ལྷུན་པས། འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་པའི་སྐབས་ཀྱི་ཡོད་པ་དེ་མ་ཡིན་པར་འཆད་པ་སོགས་ལུགས་མང་དུ་སྣང་བ་ལས། ལུགས་དང་པོ་ལ་དཔྱད་པ་འདི་ལྟར་འབྱུང་སྟེ།

ཆོས་དབྱིངས་ཡོད་ལ་ཡོད་པ་མ་ཡིན་པ་དེ་གནས་ལུགས་ཀྱི་དབང་དུ་བྱས་སམ། ཀུན་རྫོབ་ཀྱི་དབང་དུ་བྱས་ནས་འཆད། དང་པོ་ལྟར་ན་དེའི་ཚེ་ཆོས་དབྱིངས་ཡོད་ཅེས་པའི་ཐ་སྙད་ཀྱང་དཀའ་སྟེ། གནས་ལུགས་ལ་སྤྱོད་པའི་ཚེ་ཆོས་དབྱིངས་ཡོད་ཅེས་བྱ་བར་ཡང་གཟུང་དུ་མི་རུང་བའི་ཕྱིར་ཏེ། ཡོད་ཅེས་བྱ་བ་རྟག་པར་འཛིན། །ཞེས་གསུངས་པའི་ཕྱིར། གཉིས་པ་ལྟར་ན། ཆོས་དབྱིངས་ཆོས་ཅན། ཀུན་རྫོབ་ཀྱི་ཚེ་ཡོད་པ་ཡིན་པར་ཐལ། ཐ་སྙད་དུ་ ༼༨༢༽ ཡོད་པ་ཡིན་པའི་ཕྱིར་ཏེ། ཐ་སྙད་དུ་གནས་ལུགས་འཆད་པའི་ཚེ་ཡོད་པ་ཡིན་པའི་ཕྱིར། མ་གྲུབ་ན། དེར་ཐལ། ཐ་སྙད་དུ་གནས་ལུགས་འཆད་པའི་ཚེ་ཆོས་དབྱིངས་ཡོད་པ་ཡིན་པའི་ཕྱིར་ཏེ། དེའི་ཚེ་དོན་དམ་བདེན་པ་ཡོད་པ་ཡིན་པའི་ཕྱིར་ཏེ། དེའི་ཚེ་བདེན་པ་གཉིས་ཀ་ཡོད་པ་ཡིན་པའི་ཕྱིར་ཏེ། དེའི་ཚེ་བདེན་པ་གཉིས་ཀ་ཆོས་ཡིན་པའི་ཕྱིར་ཏེ། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་གསུངས་པའི་ཕྱིར། དེས་ན་ཡོད་ཡོད་པ་མ་ཡིན་ཞེས་ཟེར་བ་ནི། མཚན་ཉིད་པའི་ཁས་བླང་ཅི་བདེར་སྐྱོང་ལུགས་ཙམ་དུ་ཟད་པས། གཞུང་ལུགས་ཀྱི་དོན་ནི་མ་ཡིན་ནོ། ལུགས་གཉིས་པ་ནི། སྤྱིར་ཡོད་པ་ལ། གཞན་སེལ་གྱི་ཡོད་པ་དང༌། ཡོད་པ་ཙམ་གཉིས་ལས། ཕྱི་མ་དེ་དང་དངོས་པོར་ཡོད་པ་དོན་གཅིག་ཅིང༌། དེ་གཉིས་ལ་མི་རྟག་པས་ཁྱབ་པ་ཆོས་གྲགས་ཀྱི་གཞུང་དུ་ཡང་ཡང་བཤད་ཅིང༌། དེ་ཉིད་བསྟན་བཅོས་འདིར་ཡང་འདྲེན་པར་མཛད་པས་ན། གཞུང་གི་བབས་ཕལ་ཆེ་བ་དང༌། སྔ་ཕྱིའི་འཕྲོས་འགྲིགས་པས་ཤིན་ཏུ་ལེགས་སོ། །འོན་ཀྱང་ཀླུ་སྒྲུབ་ཀྱི་ལུང་ཕྱི་མ་གསུམ་པོ་དེ་དང་ཆེར་འབྱོར་པ་དཀའ་སྟེ། ལུང་ཕྱི་མ་གསུམ་གྱི་བརྗོད་དོན་ནི་གནས་ལུགས་ཀྱི་དབང་དུ་བྱས་ནས་ཆོས་དབྱིངས་ཡོད་པ་ཡིན་པ་ཡང་བཀག མེད་པ་ཡིན་པ་ཡང་བཀག་པ་མ་གཏོགས་བྱེ་བྲག་ཡོད་ཙམ་བཀག་པ་མི་སྣང་བའི་ཕྱིར། ཡོད་པ་བཀག་པ་དེ་ཀ་ཡོད་ཙམ་བཀག་པའོ་སྙམ་ན། དེ་ནི་མ་བརྟགས་པ་སྟེ།

ཡོད་པ་སྤྱི་བཀག་པ་མ་གཏོགས་ཡོད་ཙམ་བྱེ་བྲག་པ་དམིགས་བསལ་དུ་བྱས་ནས་བཀག་པ་མེད་པ་རྣམ་དཔྱོད་ཀྱི་མིག་གིས་བལྟས་ན་གསལ་ལོ། །དེས་ན། དེ་ཕྱིར་ཡོད་དང་མེད་ ༼༨༣༽ པ་ལ། །མཁས་པས་གནས་པར་མི་བྱའོ། །ཞེས་པའི་ཡོད་པ་དང༌། གུས་པ་བྱེད་ན་ཆོས་ཀྱི་དབྱིངས། །ཡོད་མེད་གཉིས་ཀར་མ་ཟུང་ཞིག །ཅེས་པའི་ཡོད་པ་དང༌། གང་གི་ཆོས་དབྱིངས་ཡོད་པའང་མ་ཡིན་ཏེ། །ཞེས་པའི་ཡོད་པ་རྣམས་དོན་གཅིག་དགོས་པར་སྣང་བས། ད་དུང་དཔྱད་པ་འོག་ཏུ་བྱའོ། །ལུགས་གསུམ་པ་ནི། སྤྲོས་པ་ཀུན་བཟློག་གི་ཚེ་ཞེས་པ་ཁ་ཡངས་ལ་ཤོར་བས། འདིར་མི་བཟུང་སྟེ། ཆོས་ཐམས་ཅད་སྤྲོས་པ་ཀུན་བཟློག་གི་ཚེ་ཡོད་མེད་གང་ཡང་མ་ཡིན་པའི་ཕྱིར། གཞན་དུ་ན། ཆོས་དབྱིངས་ལ་ཇི་སྙེད་ཀྱི་སྒྲ་མི་འཐད་པ་དང༌། འགྲོ་ཀུན་གྱི་སྒྲ་མི་འཐད་པ་རྣམས་ཀྱང་སྤྲོས་པ་ཀུན་བཟློག་གི་དབང་དུ་བྱས་ནས་གསུངས་པར་ཐལ། ཡོད་པའི་སྒྲ་ལ་དེའི་ཕྱིར། ལུགས་བཞི་པ་ནི། གཞུང་གི་འཕྲོས་དང་ཚིག་གི་རང་ལྡོག་ལ་འགྲིས་ནས་གསུང་བར་སྣང་བས་སྐྱོན་རང་ཆེར་མེད་ཅིང༌། ཕུལ་དུ་ཕྱིན་པའི་བཤད་པ་ཡང་མི་སྣང་ངོ༌། གོང་དུ་སྨོས་པའི་དཔྱད་པ་འོག་ཏུ་བྱ་བ་ནི་འདི་ལྟར་སེམས་ཏེ། ཆོས་དབྱིངས་ཡོད་པའང་མ་ཡིན་ཏེ་ཞེས་པ་ཡོད་པ་ཙམ་མ་ཡིན་པ་ལ་བྱ་བ་ནི་ཇི་སྙེད་ཡོད་པ་དང་ཞེས་པའི་བཤད་གཞིའི་འཕྲོས་དང་ཡང་འགྲིག ཡོད་ཙམ་མི་རྟག་གིས་ཁྱབ་པར། །ཞེས་པའི་ཚིག་གྲོགས་འོག་མ་དང་ཡང་འགྲིག གལ་ཏེ་མྱ་ངན་འདས་དངོས་ན། །ཞེས་པའི་དངོས་པོ་དང་གོང་གི་ཡོད་ཙམ་གཉིས་དོན་གཅིག་པའི་ཕྱིར་ན་ཡང་འགྲིག་པས་ཀུན་མཁྱེན་བུ་མའི་བཞེད་པ་དེ་ནི་འཇམ་དབྱངས་ཀྱི་དགོངས་པ་རྨ་མེད་པ་ཡིན་ནོ་ཞེས་སྐལ་བཟང་ལ་ཡང་ཡང་འདོམས་ཤིང༌། ཀླུ་སྒྲུབ་ཀྱི་ལུང་ཕྱི་མ་རྣམས་ཀྱི་ཡོད་པ་དང༌། ཡོད་ཙམ་ལ་རྒྱ་ཆེ་ཆུང་གི་ཁྱད་པར་བྱུང་ཡང་གོང་གི་ཤེས་བྱེད་དུ་ཤིན་ཏུ་འབྲེལ་ལོ། །དེ་ཡང་ ༼༨༤༽ ཡོད་ཙམ་མ་ཡིན་ཏེ། ཡོད་མཐའ་དང་བྲལ་བའི་ཕྱིར།

ཞེས་པའི་དོན་དུ་སོང་བས་སྐྱོན་མེད་ཅིང་སྒྲུབ་བྱེད་དུ་འབྲེལ་བ་ཡིན་ནོ། །དཔེར་ན་དངོས་པོར་ཡོད་པ་མ་ཡིན་པར་ཐལ། ཡོད་པ་མ་ཡིན་པའི་ཕྱིར་ཞེས་པ་ལྟ་བུ་ལ་སྐྱོན་མེད་ཅིང༌། ཁྱབ་འབྲེལ་ཚད་མས་གྲུབ་པ་ཡིན་ནོ། །གཉིས་པ་མདོ་དོན་ལེགས་པར་བཤད་པ་ལ་གསུམ་སྟེ། ཉན་པར་གདམས་པ། དོན་དངོས། ཤེས་བྱེད་དགོད་པའོ། །དང་པོ་ནི། ཆོས་དབྱིངས་ཡོད་དགེ་ཡིན་པ་རིགས་པས་བཀག་ཟིན་པ་དེས་ན། རྡོ་རྗེ་རྒྱལ་མཚན་གྱི་བསྔོ་བའི་གཞུང་དེའི་དགོངས་པ་ན་ལེགས་པར་བཤད་ཀྱིས། འདི་ལྟར་ཡིད་ལ་གཟུང་ཞིག ཅེས་ཉན་པར་གདམས་སོ། །གཉིས་པ་ནི། འགྲོ་བ་སེམས་ཅན་ཀུན་གྱིས་བྱས་པའི་དགེ་བ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་པ་ནི་ཇི་སྙེད་ཡོད་པ་ཞེས་བྱ་བའི་སྒྲ་ནི་སྤྱིར་བཏང་ཡིན་ལ། སྔར་བྱས་པ་དང༌། མ་འོངས་པ་ན་བྱེད་པར་འགྱུར་བ་དང༌། ད་ལྟ་བྱེད་བཞིན་པ་དག་ཅེས་དུས་གསུམ་དུ་སོ་སོར་དབྱེ་བ་ནི་དམིགས་བསལ་ཡིན་ནོ། །ཡང་ན་བསྔོ་བའི་ལུང་དེའི་དོན་ནི། འགྲོ་བ་གཞན་གྱིས་བྱས་པའི་དགེ་བ་ཇི་སྙེད་ཡོད་པ་དང༌། བྱེད་པ་པོ་རྡོ་རྗེ་རྒྱལ་མཚན་རང་ཉིད་ཀྱིས་བྱས་དང་བྱེད་འགྱུར་ད་ལྟ་བྱེད་བཞིན་པ་ཞེས་བཤད་ཀྱང༌། མདོ་དང་འགལ་བ་མེད་ཅིང་དོན་ལ་འབྱོར་བ་ཡིན་ནོ། །ཡང་ན་ཚིག་རྐང་དང་པོས་བསྔོ་རྒྱུའི་དགེ་རྩ་མདོར་བསྟན། གཉིས་པས་དུས་གསུམ་དུ་དབྱེ་སྟེ་རྒྱས་པར་བཤད་པ་ཡིན་ནོ། །གསུམ་པ་ལ་གཉིས་ཏེ། དཔེའི་སྒོ་ནས་ཤེས་བྱེད་དང༌། ལུང་གི་སྒོ་ནས་ཤེས་བྱེད་དོ། །དང་པོ་ནི། རྡོ་རྗེ་རྒྱལ་མཚན་གྱི་བསྔོ་བའི་མདོ་ཚིག་དེ་ནི་སྡིག་བཤགས་ལ་འདོན་པ་བསྒྱུར་ན། འགྲོ་ཀུན་སྡིག་པ་ཇི་སྙེད་ཡོད་པ་དང༌། །ཆོས་དང་བྱེད་འགྱུར་དེ་བཞིན་བྱེད་པ་རྣམས། ༼༨༥༽ །རྒྱལ་བ་ཀུན་གྱི་མདུན་དུ་བཤགས་པར་ཤོག །ཅེས་བྱ་བའི་ཚིག་དང་མཚུངས་པ་ཡིན་པས། བསྔོ་བའི་མདོའི་དོན་བཤད་མ་ཐག་པ་ལྟར་འཐད་པ་ཡིན་ནོ། །བཤགས་རྒྱུའི་སྡིག་པ་འདི་ལའང༌། དུས་གསུམ་ལས་གཞན་པའི་སྡིག་པ་གང་ཡང་མེད་པ་དེ་བཞིན་དུ།

བསྔོ་རྒྱུའི་དགེ་རྩ་ལ་ཡང་དུས་གསུམ་ལས་གཞན་པའི་ཡོད་པའི་དགེ་བ་སྲིད་པ་མ་ཡིན་པས། ཆོས་དབྱིངས་ཡོད་དགེར་འདོད་པའི་ལོག་རྟོག་དོར་ཅིག་གོ །གཉིས་པ་ནི། རྡོ་རྗེ་རྒྱལ་མཚན་གྱི་བསྔོ་བའི་མདོ་ཉིད་ལས་ཀྱང༌། ཡོད་པའི་དགེ་བ་ཞེས་བྱ་བ་ནི་རྒྱུ་རྐྱེན་གྱིས་བསྒྲུབ་པར་གསུངས་པ་ཡིན་ཏེ། དེ་ཉིད་ལས། ཕྱོགས་བཅུའི་འཇིག་རྟེན་ཁམས་ན་ཡོད་པ་ཡི། །དགེ་བ་དེ་དག་ཡང་དག་བསྒྲུབས་པས་ན། །འགྲོ་བ་ཀུན་ལ་ཕན་དང་བདེ་སེམས་ཀྱིས། །ཡེ་ཤེས་མཁས་པ་དེ་དག་ཡོངས་སུ་བསྔོ། །ཞེས་གསུངས་པའི་ཕྱིར། པཎ་ཆེན་རིན་པོ་ཆེའི་ལེགས་བཤད་གསེར་ཐུར་ལས། མ་བྱས་དགེ་བ་བསྔོ་མིན་ན། །བྱས་དང་བྱེད་འགྱུར་བསྔོ་དེ་ཅི། །ཞེས་འདུས་མ་བྱས་ཀྱི་དགེ་བ་ཡོད་པའི་ཤེས་བྱེད་དུ། འདས་མ་འོངས་ཀྱི་དགེ་བ་གཉིས་འགོད་པར་མཛད་དོ། །འདི་ནི་གྱི་ན་སྟེ། རང་ཉིད་ཆོས་དབྱིངས་དགེ་བར་འདོད་པའི་གྲུབ་མཐའ་སྐྱོང་བར་བཞེད་ནས། ཟུར་གྱིས་ཟླ་བོ་འཚོལ་བར་སྣང་ཡང༌། འདས་མ་འོངས་ཀྱི་དགེ་བ་ནི་འདུས་མ་བྱས་སུ་ནམ་ཡང་ཁས་མི་ལེན་ནོ། །དེ་ཡང་འདས་པའི་དགེ་བ་ཆོས་ཅན། འདུས་མ་བྱས་མ་ཡིན་ཏེ། རྒྱུ་རྐྱེན་ལས་བྱུང་བའི་ཕྱིར་དང༌། རང་འབྲས་བདེ་བ་སྐྱེད་བྱེད་ཡིན་པའི་ཕྱིར། མ་འོངས་པའི་དགེ་བ་ཡང་ཆོས་ཅན། འདུས་མ་བྱས་པ་ཡིན་ཏེ། རྒྱུ་རྐྱེན་གྱིས་འདུས་བྱས་ཏེ་སྐྱེ་བར་འགྱུར་རུང་ཡིན་པའི་ཕྱིར། དེས་ 

༼༨༦༽ ན་འདུས་བྱས་ཀྱི་དོན་ནི། རྒྱུ་རྐྱེན་གྱིས་འདུས་བྱས་པ་ལ་བྱ་ཞིང༌། དེ་ལ་དབྱེ་ན་རྒྱུ་རྐྱེན་གྱིས་འདུས་བྱས་ཏེ་སྐྱེས་ཟིན་པ་དང༌། དེས་འདུས་བྱས་ཏེ་སྐྱེ་བཞིན་པ་དང༌། དེས་འདུས་བྱས་ཏེ་སྐྱེ་བར་འགྱུར་རུང་དང་གསུམ་དུ་ཡོད་པ་ནི་གནད་ཀྱི་དོན་ནོ། །འོན་ཀྱང་དངོས་པོའམ་རྫས་སུ་གྲུབ་པ་ལ་ནི་དུས་གསུམ་ཆར་ཁས་མི་ལེན་ཏེ། བྱེ་སྨྲས་དུས་གསུམ་རྫས་གྲུབ་ཁས་བླངས་པ་དེ་ཚད་མ་སྨྲ་བའི་མདོ་སྡེ་པས་བཀག་ཟིན་པའི་ཕྱིར། འདུས་བྱས་དང་མི་རྟག་པ་ལ་ད་ལྟར་བས་ཁྱབ་པ་ནི་ཚད་མ་སྨྲ་བས་ཀྱང་ཁས་མི་ལེན་ཏེ། རིགས་གཏེར་ལས། འཇིག་པར་བྱ་རྒྱུའི་དངོས་པོ་དང༌། །ཞིག་པ་དངོས་མེད་གཉིས་ཀ་ལ། །འཇིག་པའི་སྒྲ་དོན་འབྱུང་མོད་ཀྱི། །ཞེས་པའི་གཞུང་དེས་ཞིག་པ་དངོས་མེད་མི་རྟག་པར་ཞལ་གྱིས་བཞེས་པ་བསྙོན་མེད་དུ་གསལ་བའི་ཕྱིར། དེང་སང་གི་རྟོག་གེ་པ་དག་ཀྱང་ཡོངས་གྲགས་ཀྱི་ཁ་སྐད་སྤྱིའི་རི་བོང་ཅལ་ལ་བག་ཟོན་མཛོད་ཅིག ཁོ་བོ་ནི་དངོས་པོ་ལ་འདུས་བྱས་ཀྱིས་ཁྱབ་ཀྱང༌། འདུས་བྱས་དང་མི་རྟག་པ་ལ་དངོས་པོས་མ་ཁྱབ་ཅེས་སྨྲའོ། །སྤོས་ཁང་པ་རིན་ཆེན་རྒྱལ་མཚན་གྱི་རྣམ་བཤད་ཆེན་མོ་ལས། མ་འོངས་པའི་དགེ་སྡིག་འདུས་བྱས་སུ་མེད་ཀྱང༌། འདུན་པའི་བློས་བླངས་ནས་བསྔོ་རྒྱུ་དང་བཤགས་བྱར་བྱེད་པ་ཡིན་ཞེས་བཤད་པ་ཡང་མཁས་པའི་གཏམ་མ་ཡིན་ཏེ། གསན་པ་ཞུ་ཞིག མ་འོངས་པའི་དགེ་རྩ་ཆོས་ཅན། འདུས་བྱས་ཡིན་པར་ཐལ། བསྔོ་རྒྱུའི་དགེ་རྩ་ཡིན་པའི་ཕྱིར། རྟགས་རྡོ་རྗེ་རྒྱལ་མཚན་གྱི་བསྔོ་བའི་ལུང་གིས་འགྲུབ་ཅིང་ཁྱེད་རང་གིས་ཀྱང་ཁས་བླངས་གསལ་བ་ནི་རྣམ་བཤད་དུ་ཁས། ཁྱབ་པ་ནི་ས་པཎ་ཆེན་གྱིས་བཅས། འཁོར་གསུམ་ལས་འོས་མེད་དོ། ། ༼༨༧༽ ཁྱབ་པས་པཎ་ཆེན་གྱིས་བཅས་ཏེ། རབ་དབྱེ་ལས། དེས་ན་བསྔོ་རྒྱུའི་དགེ་བ་དང༌། །བཤགས་པར་བྱ་རྒྱུའི་སྡིག་པ་ཡང༌། །བྱས་པའི་དགེ་སྡིག་ཡིན་མོད་ཀྱི། །མ་བྱས་པ་ལ་དགེ་སྡིག་མེད། །ཅེས་གསུངས་པའི་ཕྱིར་རོ། །གསུམ་པ་ཧ་ཅང་ཐལ་བ་ལ་གཉིས་ཏེ།

རིགས་པ་དང་འགལ་བས་ཧ་ཅང་ཐལ་བ་དང༌། ལུང་དང་འགལ་བས་ཧ་ཅང་ཐལ་བའོ། །དང་པོ་ནི། ཆོས་དབྱིངས་མདོ་ནས་བཤད་པའི་ཡོད་པའི་དགེ་བར་བྱས་ནས་ནི། དེ་ལ་བསྔོ་བའི་རྒྱུར་བྱེད་ན་ཆོས་དབྱིངས་དེ་བསྔོ་བས་གཞན་དུ་འགྱུར་རམ་མི་འགྱུར། འགྱུར་ན་ཆོས་དབྱིངས་ཆོས་ཅན། ཁྱོད་འདུས་བྱས་སུ་འགྱུར་བར་ཐལ། བསྔོ་བས་གཞན་དུ་འགྱུར་བའི་ཕྱིར། ཁྱབ་སྟེ། རྐྱེན་གྱིས་གཞན་དུ་འགྱུར་བ་ནི་འདུས་བྱས་ཀྱི་དོན་ཡིན་པའི་ཕྱིར། མི་འགྱུར་ན་ཆོས་དབྱིངས་བསྔོ་རྒྱུར་བྱེད་པའི་བསྔོ་བ་ཆོས་ཅན། ཁྱོད་དོན་མེད་པར་ཐལ། ཁྱོད་བསྔོས་ཀྱང་བསྔོ་རྒྱུའི་དགེ་རྩ་གཞན་དུ་མི་འགྱུར་བའི་ཕྱིར། གསེར་ཐུར་ལས། མི་འགྱུར་བསྔོ་བ་དོན་མེད་ན། །ཚོང་དཔོན་མཛའ་བོའི་བུ་མོ་ཡིས། །སྨོན་ལམ་བཏབ་པ་དེ་ཅི་ཞིག །ཅེས་བྲིས་པ་ལ་ནི་དོགས་པའི་གཞི་ཆེར་མེད་ཅིང་ལན་ཡང་འཁྲུལ་སྤོང་ན་བཞུགས། སྤྱིར་བསྔོ་བ་དོན་ཡོད་མེད་ནི། བསྔོས་པ་ལ་བརྟེན་ནས་ངན་པ་བཟང་པོ་དང༌། ཆུང་ངུ་ཆེན་པོ་དང༌། ཉུང་ངུ་མང་པོ་ལྟ་བུར་འགྱུར་བ་དང༌། དགེ་རྩ་བྱང་ཆུབ་ཀྱི་ལམ་དུ་བསྒྱུར་ནུས་ན་བསྔོ་བ་དོན་ཅན་དང༌། དེ་དག་མི་ནུས་ན་བསྔོ་བ་དོན་མེད་ཡིན་ནོ། །གཉིས་པ་ལུང་དང་འགལ་བས་ཧ་ཅང་ཐལ་བ་ནི། ཆོས་དབྱིངས་ཆོས་ཅན། ཁྱོད་བསྔོ་བས་གཞན་དུ་འགྱུར་ན་ཧ་ཅང་ཐལ་ཏེ། ཁྱོད་མདོ་སྡེ་རྣམས་ལས་འཕེལ་འགྲིབ་མེད་ཅིང་ ༼༨༨༽ འགྱུར་བ་མེད་པ་ཉིད་དུ་གསུངས་པའི་ཕྱིར། ཇི་ལྟར་ན་མདོ་ལས། དེ་བཞིན་གཤེགས་པ་རྣམས་འཇིག་རྟེན་དུ་བྱོན་ཀྱང་རུང་མ་བྱོན་ཀྱང་རུང་ཆོས་རྣམས་ཀྱི་ཆོས་ཉིད་འདི་ནི་གནས་པ་ཡིན་ནོ། །ཞེས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནི་བསྟན་ཀྱང་མི་འཕེལ་མ་བསྟན་ཀྱང་མི་འགྲིབ་བོ་ཞེས་གསུངས་སོ། །དེ་བཞིན་དུ། རྩ་ཤེ་ལས། རང་བཞིན་ནམ་ཆོས་དབྱིངས་ནི་རྒྱུ་རྐྱེན་ལས་འབྱུང་བར་རིགས་པ་མ་ཡིན་ནོ། །གལ་ཏེ་འབྱུང་ན་རང་བཞིན་ཆོས་ཅན། གློ་བུར་དུ་བྱས་པ་ཅན་དུ་ཐལ། རྒྱུ་རྐྱེན་ལས་འབྱུང་བའི་ཕྱིར།

འདོད་ན། རང་བཞིན་ཆོས་ཅན། གློ་བུར་དུ་བྱས་པ་ཅན་མ་ཡིན་ཏེ། ཁྱོད་ནི་ངོ་བོ་མ་བཅོས་པ་དང་རྒྱུ་རྐྱེན་གཞན་ལ་ལྟོས་པ་མེད་པ་ཡིན་པའི་ཕྱིར་ཞེས་གསུངས་པ་དང༌། གཞན་ཡང་དེ་ཉིད་ལས། གལ་ཏེ་ཆོས་གང་རང་བཞིན་གྱི་ཡོད་ན་རང་བཞིན་གྱིས་ཡོད་པ་དེ་ནི་ཕྱིས་མེད་པ་ཉིད་དུ་མི་འགྱུར་རོ། །དེའི་རྒྱུ་མཚན་རང་བཞིན་གྱིས་ཡོད་པ་ཕྱིས་གཞན་དུ་འགྱུར་བ་ནི་ནམ་ཡང་འཐད་པར་མི་འགྱུར་རོ། །ཞེས་གསུངས་པ་དེ་ལ་སོགས་པའི་ལུང་རིགས་སྔར་བཤད་པ་རྣམས་ཀྱིས་ཆོས་དབྱིངས་དགེ་བ་མ་ཡིན་པར་གསུངས་ཤིང་དགེ་བ་ཡིན་པ་ལ་གནོད་བྱེད་བསྟན་པ་ཡིན་ནོ། །དེ་ཡན་གྱི་གོང་དུ་ལུང་དང་རིགས་པས་དགག་པར་བྱ་ཞེས་བཤད་པས་ལུང་རིགས་ཀྱིས་དགག་ཚུལ་དེ་ཞིབ་པར་བསྟན་ཟིན་ཏོ། །རྣམ་བཤད་སྔ་མ་ཕལ་ཆེར་གྱི་རིགས་པས་དགག་ཚུལ་གྱི་ས་གཅད་ལོགས་སུ་མ་མཛད་ཅིང༌། འགོག་བྱེད་ཀྱི་རིགས་པ་འདི་ཡིན་གྱི་གསལ་ཁ་ཡང་ཆེར་མི་སྣང་ལ། ཀུན་མཁྱེན་བླ་མས་ལུང་གིས་དགག་པ་དང༌། རིགས་པས་དགག་པའི་ས་གཅད་གཉིས་མཛད་པ་ནི་རྩ་བའི་དགོངས་པ་ཡིན་ཏེ། ལུང་དང་རིགས་པས་དགག་པར་བྱ། ། ༼༨༩༽ ཞེས་པ་དང་འབྱོར་པའི་ཕྱིར་དང༌། ལུང་རིགས་ཀྱི་དགག་ཚུལ་ཡང་རྣམ་དཔྱོད་ཀྱི་མིག་གིས་བལྟས་ན་རིམ་བཞིན་དུ་གསལ་བའི་ཕྱིར། ཇི་ལྟར་ན། བདེ་གཤེགས་སྙིང་པོ་ཞེས་བྱ་བ། །ཆོས་དབྱིངས་འགྱུར་མེད་ཉིད་ལ་གསུངས། །ཞེས་པ་ནས། དགེ་སྡིག་མེད་པའི་ལུང་ཡིན་ནོ། །ཞེས་པའི་བར་གྱིས་ལུང་གིས་དགག་པ་དངོས་བསྟན། མངོན་པའི་གཞུང་ལས་ཉན་ཐོས་རྣམས། །ཞེས་པ་ནས། དགེ་བ་དངོས་ནི་མ་ཡིན་ནོ། །ཞེས་པའི་བར་གྱིས་ཆོས་དབྱིངས་ལ་དགེ་བར་གསུངས་པའི་ལུང་གཞན་གྱི་དགོངས་པ་འགྲེལ་ཚུལ་བསྟན། ཅི་ནས་ཆོས་དབྱིངས་ཞེས་སོགས་ཚིག་རྐང་བདུན་གྱིས་ཆོས་དབྱིངས་དགེ་བ་ལ་ཧ་ཅང་ཐལ་བའི་རིགས་པ་བསྟན། དེས་ན་འདི་དག་ལ་ལུང་གིས་གཙོ་བོར་དགག་པ་ཞེས་པའི་ས་བཅད་རིགས་པ་ཡིན་ནོ། །ཁ་ཅིག་བདེ་གཤེགས་སྙིང་པོའི་སྒྲ། །ཞེས་སོགས་དང༌།

ལ་ལ་བྱམས་དང་སྙིང་རྗེ་སོགས། །ཞེས་པ་གཉིས་ནི་ཞར་བྱུང་གསབ་ཚགས་སུ་བསྔོ་རྒྱུའི་དགེ་རྩའི་ངོས་འཛིན་ནོར་པ་གཞན་བཀག་པ་ཡིན་ནོ། །རིགས་པས་དགག་པ་ནི། དེས་ན་འགྲོ་བ་ཞེས་སོགས་རྐང་པ་གསུམ་གྱིས་མཚམས་སྦྱར་ནས། གལ་ཏེ་ཆོས་ཀྱི་དབྱིངས་ཡིན་ན། །ཞེས་པ་ནས། ཐམས་ཅད་བསྔོ་རྒྱུ་ཡིན་ཕྱིར་རོ། །ཞེས་པའི་བར་གྱིས་གནོད་བྱེད་ཀྱི་རིགས་ཀྱི་རིགས་པའི་གཙོ་བོ་གསུམ་བསྟན། དེས་ན་གཞུང་དེའི་དགོངས་པ་ནི། །ཞེས་པ་ནས། ཡོད་པ་ཞེས་བྱ་བསྒྲུབ་པར་གསུངས། །ཞེས་པའི་བར་གྱིས་རིགས་པའི་འཕྲོས་ཀྱི་ཚུལ་དུ་མདོའི་དོན་ལེགས་པར་བཤད་ནས། སླར་ཡང་མཐའ་གཉིས་སུ་བརྟགས་ནས་འགོག་པའི་རིགས་པ་ནི། ཆོས་དབྱིངས་དགེ་བར་བྱས་ནས་ནི། །ཞེས་སོགས་ཚིགས་བཅད་ཀྱིས་ ༼༩༠༽ བསྟན། དེའི་རྗེས་ལ། མདོ་སྡེ་རྣམས་ལས་ཞེས་སོགས་ནི། རིགས་པ་དེའི་རྒྱབ་རྟེན་དུ་ལུང་དྲངས་པ་ཡིན་ཞིང༌། ཁྱད་པར་རྩ་ཤེའི་ཚིག་རྣམས་ནི་བརྗོད་དོན་རིགས་པ་དང་འབྲེལ་བའི་ལུང་ཡིན་ནོ། །དེས་ན་འདི་དག་ལ་རིགས་པས་གཙོ་བོར་དགག་པ་ཞེས་པའི་ས་གཅད་རིགས་པ་ཡིན་ནོ། །བདག་ཉིད་ཆེན་པོའི་དགོངས་པ་ཡང་ཡིན་ཏེ། གོང་དུ། ལུང་དང་རིགས་པས་དགག་པར་བྱ། །ཞེས་དང༌། མཇུག་འདིར། དེ་ལ་སོགས་པའི་ལུང་རིགས་རྣམས། །ཆོས་དབྱིངས་དགེ་བ་མིན་པར་གསུངས། །ཞེས་པའི་གནད་ཀྱིས་སོ། །འོ་ན་ཡོད་པའི་སྒྲ་མི་འཐད་པར་ཐལ་བའི་སྐབས་ན། ཆོས་གྲགས་དང་ཀླུ་སྒྲུབ་ཀྱི་ལུང་མང་དུ་དྲངས་འདུག་པས་རིགས་པ་རྐྱང་པར་ཇི་ལྟར་འགྲོ་སྙམ་ན། ལུང་དེ་དག་ནི་རིགས་པའི་རྒྱབ་རྟེན་དུ་དྲངས་པ་ཡིན་པས་སྐབས་དོན་གྱི་བརྗོད་བྱ་རིགས་པ་ཉིད་ཡིན་ནོ། །དེས་མཚོན་གོང་འོག་ཀུན་ཏུ་སྐབས་སུ་གང་ཡིན་ངོས་ཟིན་དགོས་པ་ཡིན་ནོ། །ཆོས་དབྱིངས་དགེ་བར་དགག་ལ་ལུང་རིགས་གཉིས། །རེ་ཞིག་ལུང་གིས་འགོག་ལ་རྒྱུད་བླ་དང༌། །དཔལ་འཕྲེང་མདོ་དང་རྩ་ཤེ་ཤེར་ཕྱིན་དང༌། །སམྦུ་ཊ་དང་རིན་ཆེན་འཕྲེང་རྣམས་ཡིན། །ཀུན་ལས་བཏུས་ལས་དེ་བཞིན་ཉིད་དགེ་ཞེས། །གསུངས་པའི་དགོངས་གཞི་དཔེ་ཡིས་གཏན་ལ་ཕབ། །ཞར་བྱུང་སྙིང་རྗེ་སྙིང་པོར་འདོད་པ་དང༌། །བྱམས་སོགས་གཤིས་ཀྱི་དགེ་བར་འདོད་པ་ཡང༌། །འགོག་པ་འདི་དག་ལུང་གི་དགག་བྱའི་སྐབས། །ཇི་སྙེད་སྒྲ་དང་ཡོད་ཅེས་བྱ་བའི་སྒྲ། །འགྲོ་ཀུན་སྒྲ་མི་འཐད་པར་ཐལ་བ་ནི། །རིགས་པའི་གཙོ་བོ་གསུམ་ཡིན་མཐའ་གཉིས་སུ། །བརྟགས་ནས་འགོག་པ་རྒྱབ་རྟེན་ལུང་དང་བཅས། །

༼༩༡༽ གསུངས་པ་འདི་དག་རིགས་པའི་དགག་བྱའི་སྐབས། །མདོ་དོན་སྤྱིར་བཏང་དམིགས་བསལ་ལ་སོགས་པ། །རིགས་པ་ཉིད་ལས་འཕྲོས་པའི་ཚུལ་དུ་ཡིན། །རྣམ་དབྱེའི་འདི་དག་སྔོན་མེད་མཁས་པའི་གཏམ། །འཇམ་དབྱངས་དགེས་པའི་མཆོད་སྤྲིན་གསར་པར་འབུལ། །ཨེ་མ་བསྟན་ལ་དགའ་བའི་ལྷ་སྲུང་རྣམས། །ལེགས་སོའི་མེ་ཏོག་འཐོར་ལ་ཅིས་མི་བྲེལ། །བར་གྱི་ཚིགས་བཅད་དོ། །གཉིས་པ་དེའི་ཉེས་སྤོང་གི་ལན་དགག་པ་ལ་གཉིས་ཏེ། ཉེས་སྤོང་བརྗོད་པ་དང༌། དེ་དགག་པའོ། །དང་པོ་ནི། ཆོས་དབྱིངས་བསྔོ་རྒྱུའི་དགེ་རྩ་ཡིན་པ་ལུང་རིགས་ཀྱིས་རྒྱས་པར་བཀག་པ་ལ་འཕྲོས། གལ་ཏེ་ཁོ་ན་རེ་ཆོས་ཉིད་དེ་བཞིན་ཉིད་བསྔོ་བར་བྱ་རྒྱུའི་དགེ་བ་མ་ཡིན་མོད། འོན་ཀྱང་བྱང་ཆུབ་སེམས་དཔའི་བློ་སྦྱོང་པ་ལ་འདུན་པས་བསྒྱུར་ཏེ་སེམས་ཅན་གྱི་ཆོས་ཉིད་སངས་རྒྱས་ཐོབ་པའི་རྒྱུར་གྱུར་ཅིག་སྙམ་དུ་བསྔོས་ན་སྐྱོན་མེད་ཅིང་ལེགས་སོ་སྙམ་ན། གཉིས་པ་དེ་དགག་པ་ལ་བཞི་སྟེ། དམིགས་བཅས་ཀྱི་བསྔོ་བ་དུག་ཅན་དུ་བསྟན་པ། དམིགས་མེད་ཀྱི་བསྔོ་བ་བློ་སྦྱོང་དུ་བསྟན་པ། དམིགས་བཅས་ཀྱི་བསྔོ་བ་བློ་སྦྱོང་དུ་མི་རུང་བའི་རྒྱུ་མཚན། དམིགས་མེད་དམིགས་པར་བྱེད་ན་ཧ་ཅང་ཐལ་བའོ། །དང་པོ་ནི། དེ་ལྟར་བྱས་ན་ཉེས་པ་མེད་པ་མ་ཡིན་པའི་ཕྱིར་འདི་ལ་ཉེས་པ་ཡོད་པ་ཡིན་ཏེ། ཆོས་ཉིད་ལ་ཡོད་པར་ཞེན་པའི་དམིགས་པའི་འདུ་ཤེས་ཡོད་པའི་ཕྱིར་ན། བསྔོ་བ་དེ་དུག་དང་བཅས་པར་འགྱུར་རོ། །གལ་ཏེ་འདི་འདྲའི་བསྔོ་བ་བྱས་པར་གྱུར་ན་བསྔོ་བ་གཞན་ཐམས་ཅད་ཀྱང་འཇིག་པར་འགྱུར་ཏེ། དཔེར་ན་སྦལ་པ་རྨ་ཅན་ཞིག་སྦལ་ཚང་དུ་ཡོད་ན་དེའི་རྨ་རུལ་པ་དེས་ཐམས་ཅད་ ༼༩༢༽ ལ་རིམ་གྱིས་མཆེད་ནས་སྦལ་པ་ཐམས་ཅད་རུལ་བར་འགྱུར་བ་བཞིན་ནོ། །དེས་ན་གཞུང་འདིས་ནི། ཆོས་ཉིད་བསྔོ་རྒྱུར་བྱས་པའི་བསྔོ་བ་བྱས་ན་ལུས་ངག་གི་དགེ་རྩ་བསྔོ་རྒྱུར་བྱས་པའི་བསྔོ་བ་ཡང་འཇིག་ཅིང་ཉམས་པར་བསྟན་ནོ། །གཉིས་པ་ནི།

འོ་ན་བློ་སྦྱོང་དུ་གྱུར་པའི་བསྔོ་བ་དེ་གང་ཞེ་ན། བསྔོ་རྒྱུ་བསྔོ་བ་པོ་གང་དུ་བསྔོ་བའི་ཡུལ་གསུམ་ཀ་ཆོས་ཉིད་སྤྲོས་དང་བྲལ་བའི་རང་བཞིན་དུ་ཤེས་པའི་ངང་ནས་དགེ་བ་ཇི་སྙེད་དུས་གསུམ་དུ་བསགས་པའམ། རང་དང་གཞན་གྱིས་བྱས་པའམ། ངོ་བོ་སྦྱིན་པ་དང་ཚུལ་ཁྲིམས་ལ་སོགས་པ་གང་ཡིན་ཀྱང་རུང་སྟེ་དེ་རྣམས་བསྔོས་པས་དོན་དུ་གཉེར་བྱ་བཞིན་འགྲུབ་བམ། གལ་ཏེ་མི་འགྲུབ་ཀྱང་རུང༌། འགྲོ་བ་སེམས་ཅན་གྱི་དོན་དུ་བསྔོ་བར་བྱེད་ན་བསྔོ་བ་དེ་ནི་ཆོས་ཅན། བྱང་ཆུབ་སེམས་དཔའི་བློ་སྦྱོང་དུ་གྱུར་པའི་བསྔོ་བ་ཡིན་ཏེ། ཀུན་སློང་བྱང་ཆུབ་ཀྱི་སེམས་དང་ལྟ་བ་སྤྲོས་བྲལ་ལ་བློ་བཞག་པའི་ཤེས་རབ་ཀྱི་རྩིས་ཟིན་པའི་བསྔོ་བ་ཡིན་པའི་ཕྱིར། དོན་འདི་དང་མཐུན་པར་བདག་ཉིད་ཆེན་པོའི་བསྔོ་བའི་གཞུང་ལས་ཀྱང༌། དེ་བས་ན་གང་ཟག་རང་གཞན་སུས་བྱས་ཀྱང་རུང༌། དུས་འདས་མ་འོངས་ད་ལྟར་ནམ་བྱས་ཀྱང་རུང༌། ངོ་བོ་སྦྱིན་པ་ཚུལ་ཁྲིམས་སྒོམ་པ་གང་གིས་བསྡུས་ཀྱང་རུང༌། སྦྱོར་བ་ལུས་ངག་ཡིད་གསུམ་གང་གིས་བསྒྲུབ་རུང༌། འབྲས་བུ་མཐོ་རིས་དང་ཐར་པ་དང་ཐམས་ཅད་མཁྱེན་པ་གང་དང་མཐུན་ཀྱང་རུང༌། དེ་ཐམས་ཅད་ཕ་རོལ་ཏུ་ཕྱིན་པ་དྲུག་ལྡན་དུ་བསྔོས་པས་དོན་ཆེན་པོར་འགྱུར་ཏེ། ཞེས་གསུངས་པ་ཡིན་ནོ། །གསུམ་པ་ནི། ཆོས་ཉིད་བསྔོ་རྒྱུར་བྱེད་པའི་བསྔོ་བ་ནི་བྱང་ཆུབ་སེམས་དཔའི་བློ་སྦྱོང་དུ་ཡང་མི་རུང་སྟེ། དེའི་རྒྱུ་མཚན་འོག་ནས་འཆད་པ་འདི་ལྟར་ཡིན་ནོ། །དེ་ཡང་ཆོས་ ༼༩༣༽ དབྱིངས་དགེ་སྡིག་གི་སྤྲོས་པ་དང་བྲལ་བ་ལ་དགེ་བར་བྱེད་ན། དེ་ལྟར་བྱེད་པའི་བསྔོ་བ་ནི་ཆོས་ཅན། ཁྱོད་དམིགས་བཅས་ཀྱི་བསྔོ་བར་འགྱུར་བར་ཐལ། སྤྲོས་མེད་ལ་སྤྲོས་བཅས་བཟུང་བའི་བསྔོ་བ་ཡིན་པའི་ཕྱིར། འདོད་ན། བསྔོ་བ་དུག་ཅན་དུ་ཐལ། དམིགས་པ་དང་བཅས་པའི་འདུ་ཤེས་ཀྱིས་བསྔོ་བ་ཡོངས་སུ་བཟུང་བའི་བསྔོ་བ་ཡིན་པའི་ཕྱིར། ཁྱབ་སྟེ། མདོ་སྡུད་པ་ལས། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལའང་དམིགས་པའང་དེ་འདྲར་རྒྱལ་བས་གསུངས། །ཞེས་གསུངས་པའི་ཕྱིར།

དེ་བཞིན་དུ་མངོན་རྟོགས་རྒྱན་ལས་ཀྱང༌། ཡོངས་སུ་བསྔོ་བ་ནི་ཉན་ཐོས་དང་རང་སངས་རྒྱས་ཀྱི་དགེ་བ་ལས་ཁྱད་པར་དུ་འཕགས་པ་ཅན། བསྔོ་བ་དེའི་བྱེད་ལས་རང་གཞན་གཉིས་ཀའི་དོན་བྱེད་པས་མཆོག་ཡིན་ནོ། །བསྔོ་བ་དེ་ནི་བསྔོ་བྱ་སྔོ་བྱེད་བསྔོ་བ་གསུམ་ཀ་དམིགས་སུ་མེད་པར་རྟོགས་པའི་རྣམ་པ་ཅན་དང༌། མཐར་འཛིན་གྱི་ཕྱིན་ཅི་ལོག་མེད་པའི་མཚན་ཉིད་ཅན་ཡིན་ནོ། །ཞེས་གསུངས་པ་དང༌། འཕགས་པ་བརྒྱད་སྟོང་པ་ལས་ཀྱང༌། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་དོ། །དེ་ཅིའི་ཕྱིར་ཞེ་ན། དམིགས་པ་ནི་དུག་དང་བཅས་པའོ་ཞེས་དང༌། རྒྱུད་ལས། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་བཞིན་དྲི་མ་མེད་པར་འགྱུར། །ཞེས་གསུངས་པ་ཐམས་ཅད། བསྔོ་བ་རྣམ་དག་ལ་དམིགས་མེད་ཀྱི་རྣམ་པ་ཅན་དགོས་པར་མཐུན་པ་ཡིན་ནོ། །བཞི་པ་ནི། ལུགས་གང་དག་དམིགས་མེད་ཀྱི་ཆོས་ ༼༩༤༽ དབྱིངས་ཡོད་པའི་དགེ་བ་ཡིན་ཞེས་དམིགས་པར་བྱེད་པ་དེ་ནི་ཆོས་ཅན། ཁྱོད་ཀྱིས་བཟང་ངན་བདེ་སྡུག་ལ་སོགས་པའི་ཆོས་ཅན་གཞན་དག་ལ་དམིགས་པར་འགྱུར་བ་ལྟ་ཅི་སྨོས་དགོས་ཏེ་དམིགས་པར་འགྱུར་བར་ཐལ། ཆོས་ཅན་གྱི་རྟེན་དུ་འགྱུར་པའི་ཆོས་ཉིད་ལ་དམིགས་པའི་ཕྱིར། དཔེར་ན་བྱི་བས་སྣུམ་འཁུར་བརྒྱུས་པའི་དབྱུག་པ་ཟོས་པར་གྱུར་ན་སྣུམ་འཁུར་ཟོས་པ་ལྟ་སྨོས་ཀྱང་ཅི་དགོས་པ་བཞིན་ནོ། །རིགས་པ་འདི་ནི་ཆོས་ཉིད་དང་ཆོས་ཅན་རྟེན་དང་བརྟེན་པ་ཡིན་པའི་གནད་ཀྱིས་ཡིན་ཏེ། སྙིང་པོར་དྲིལ་ན་ཆོས་དབྱིངས་དགེ་བར་དམིགས་པ་དེ་ནི་ཆོས་ཅན། བརྟེན་པ་ཆོས་ཅན་མཐའ་དག་ལ་དམིགས་པར་ཐལ། རྟེན་ཆོས་ཉིད་ལ་དམིགས་པའི་ཕྱིར་ཞེས་པ་ལྟ་བུའོ། །གསུམ་པ་ལུང་ཚིག་སྔ་ཕྱི་འགལ་བས་དགག་པ་ནི། ཆོས་དབྱིངས་དགེ་བར་འདོད་པ་ལ་གནོད་བྱེད་གཞན་ཡང་ལུང་ཚིག་གོང་འོག་འགལ་བའི་སྐྱོན་ཡོད་པ་ཡིན་ཏེ། འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་པར་ཆོས་ཉིད་དེ་བཞིན་ཉིད་བསྔོ་བའི་ཡུལ་དུ་བྱས་ནས་གཞན་དུ་འགྱུར་བར་ཁས་བླངས་པ་དང༌།

འོག་ཏུ་བསྔོ་བའི་ཚིག་བརྗོད་པའི་ཚེ། ཆོས་ཉིད་མི་འགྱུར་བདེན་པའི་བྱིན་རླབས་དང༌། །ཞེས་ཆོས་ཉིད་མི་འགྱུར་བར་བསྟན་པ་གཉིས་གོང་འོག་འགལ་བའི་ཕྱིར། གནོད་བྱེད་མཐའ་ཡས་པ་དེས་ན། ཚིག་སྔ་ཕྱི་འགལ་མི་འགལ་སོགས་ལེགས་པར་སོམས་ལ་སྨྲོས་ཤིག་ཅེས་གདམས་ཏེ། ཁྱོད་ལ་ནི་དོན་འགལ་བར་མ་ཟད་ཚིག་དངོས་སུ་འགལ་བ་ཡང་སྣང་བས་སོ། །བསྔོ་རྒྱུའི་དགེ་རྩ་ལ་པཎ་ཆེན་རིན་པོ་ཆེའི་གསེར་ཐུར་གྱི་ཤོག་བྱང་སོ་གཉིས་པའི་བཟང་ལོགས་ལས། དེ་ལའང་རང་གིས་བསགས་པ་དང༌། གཞན་གྱིས་བསགས་པའི་དབྱེ་བ་ ༼༩༥༽ གཉིས་ལས། རང་གིས་བསགས་པ་ནི་དེ་ཉིད་བསྔོ་བར་བྱེད་ཅིང༌། གཞན་གྱིས་བསགས་པ་ལ་ནི་རྗེས་སུ་ཡི་རང་བའི་སྒོ་ནས། ཡི་རང་གི་དགེ་བ་དེ་ཉིད་བསྔོ་བར་བྱེད་པ་ཡིན་གྱིས། གཞན་གྱིས་བྱས་པ་དེ་ཉིད་བསྔོ་བ་མ་ཡིན་ཏེ། ཡིན་ན། དང་པོའི་སངས་རྒྱས་གཅིག་ཉིད་ཀྱི། །བསྔོ་བ་དེང་སང་ཅིས་མི་འགྲུབ། །ཅེས་པ་དེར་ཐལ་བས་སོ་ཞེས་བྲིས་སྣང་ངོ༌། །དེ་ལ་གཞན་གྱིས་བྱས་པའི་དགེ་བ་བསྔོ་བར་མི་རུང་བ་ནི་ཧ་ཅང་ཐལ་ཏེ། ལུང་དང་འགལ་བ། དམ་པ་གོང་མའི་ལོ་རྒྱུས་དང་འགལ་བ། དེང་སང་གི་ལག་ལེན་དང་འགལ་བའོ། །དེ་ཡང་བསྔོ་བའི་མདོ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་གསུངས་པ་ལ་འདི་མི་འཐད་པར་ཐལ། འགྲོ་བ་གཞན་གྱིས་བྱས་པའི་དགེ་རྩ་བསྔོ་རྒྱུ་མ་ཡིན་པའི་ཕྱིར། ཡང་བཟང་པོ་སྤྱོད་པ་ལས། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །བསྔོ་བ་གང་ལ་མཆོག་ཏུ་བསྔགས་པ་དེས། །བདག་གི་དགེ་བའི་རྩ་བ་འདི་ཀུན་ཀྱང༌། །བཟང་པོ་སྤྱོད་ཕྱིར་ཡོངས་སུ་བསྔོ་བར་བགྱི། །ཞེས་གསུངས་པ་དང༌། བདག་ཉིད་ཆེན་པོའི་བསྔོ་བའི་གཞུང་ལས་ཀྱང༌། གང་ཟག་རང་གཞན་སུས་བྱས་ཀྱང་རུང་ཞེས་དང༌། བསྔོ་བ་ཚིགས་བཅད་མ་ལས་ཀྱང༌། སྐྱབས་སུ་འགྲོ་ཞིང་བྱང་ཆུབ་སེམས་བསྐྱེད་ཀྱི། །བདག་དང་གཞན་གྱི་དགེ་བ་ཅི་མཆིས་པ། །འཁོར་གསུམ་ཡོངས་སུ་དག་པའི་ཤེས་རབ་ཀྱིས། །ཡོད་མེད་ལ་སོགས་དམིགས་པའི་དུག་སྤངས་ནས། །འཁོར་དང་མྱ་ངན་འདས་ལ་མི་སྨོན་པར། །འགྲོ་བའི་དོན་དུ་སངས་རྒྱས་མྱུར་ཐོབ་ཤོག

།ཅེས་གསུངས་པ་རྣམས་ཇི་ལྟར་དྲངས། ལོ་རྒྱུས་དང་འགལ་བ་ནི། སྔོན་ཁ་ཆེ་པཎ་ཆེན་རྒྱ་གར་ནས་བོད་དུ་ 

༼༩༦༽ ཕེབས་པའི་སྐབས་ཤིག་དབྱར་གནས་ཟླ་བ་གསུམ་གྱི་བར་ལ་འདུལ་བ་མེ་ཏོག་ཕྲེང་རྒྱུད་ལ་བཤད་པ་རྒྱས་པར་མཛད། དེའི་ཚེ་དགེ་སློང་གཅིག་གིས་འོངས་ནས་བདག་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་སྐྱོན་ཡེ་མེད་པས། བསྔོ་བ་ཞིག་དགོས་ཞུས་པས་པཎ་ཆེན་གྱི་དབུ་ཞྭ་ཟུལ་ཕུད་ནས་བསྔོ་རྒྱུའི་དགེ་རྩ་ལ་དེ་ལས་བཟང་བ་མེད་གསུངས་ནས་བསྔོ་བ་རྒྱས་པ་ཞིག་གནང་ཞེས་པའི་གཏམ་རྒྱུད་ཡང་ཇི་ལྟར་ལགས། ལག་ལེན་དང་འགལ་ཚུལ་ནི། དེང་སང་གི་བར་དུ་སྦྱིན་བདག་གིས་དགེ་བ་བསྒྲུབ་པའི་ཚེ་སྦྱིན་བདག་དེས་ཀྱང་བསྔོ་བའི་རྟེན་དང་བཅས་པ་བསྔོ་བ་ཞུ་ཞིང༌། དེ་ལ་དགེ་བའི་བཤེས་གཉེན་རྣམས་ཀྱིས་ཀྱང་བསྔོ་བ་གནང་བའི་ཕྱག་སྲོལ་ཡང་ཇི་ལྟར་ལགས། ཡང་དེ་ལྟར་ན་གང་ཟག་གཞན་གྱི་སྡིག་པ་གང་ཟག་ཆེ་གེ་མོས་སྦྱོང་བ་ཡང་མི་འཐད་པར་འགྱུར་ལ། དེ་མི་འཐད་ན་གཤིན་གྱི་དོན་དུ་ངན་སོང་སྦྱོང་བའི་ཆོ་ག་བྱེད་པ་ཇི་ལྟར་ལགས། པཎ་ཆེན་ཆོས་ཀྱི་རྒྱལ་པོ་སྤང་རྟོགས་ལ་འཁྲུལ་པ་མེད་ཀྱང༌། ཚིག་གི་ཆ་ལ་ཟུར་དོད་འདི་ལྟར་མཛད་པ་ཅུང་ཟད་ཐལ་བས་མཁྱེན་པའི་དགོངས་ཡངས་བསྐྱེད་པ་ཞུ་ཞེས་ཐལ་མོ་སྦྱར་ནས་གསོལ་བ་འདེབས་སོ། །གཞན་གྱི་དགེ་རྩ་བསྔོས་པ་ལ། དང་པོའི་སངས་རྒྱས་གཅིག་ཉིད་ཀྱིས་བསྔོ་བ་དེང་སང་ཅིས་མི་འགྲུབ་ཏུ་ཐལ་བའི་སྐྱོན་མེད་དོ། །སྔོན་གྱི་སངས་རྒྱས་བྱང་སེམས་རྣམས་ཀྱིས་རང་གཞན་གྱི་དགེ་རྩ་ཐམས་ཅད་སངས་རྒྱས་ཀྱི་སར་བསྔོས་ཤིང༌། སེམས་ཅན་ཐམས་ཅད་འཚང་རྒྱ་བའི་སྨོན་ལམ་མཛད་པ་དེ་ནི་གནས་མིན་གྱི་བསྔོ་བ་ཡིན་པའི་ཕྱིར། འོ་ན་གནས་མིན་གྱི་བསྔོ་བ་ནི་འབྲས་བུ་མི་འབྱུང་བའི་བསྔོ་བ་ཡིན་ནམ་ཞེ་ན། མ་ཡིན་ཏེ། ཇི་ལྟར་སྨོན་པ་བཞིན་གྱི་འབྲས་བུ་མི་ ༼༩༧༽ འགྲུབ་ཀྱང༌། སེམས་ཅན་གྱི་དོན་དུ་སྙིང་སྟོབས་ཆེན་པོས་བསྔོས་པ་ཡིན་པས། རང་གི་ལམ་ཆོད་ཆེ་ཞིང་ཚོགས་མྱུར་དུ་རྫོགས་ཏེ་འབྲས་བུ་སངས་རྒྱས་ཐོབ་པར་འགྱུར་བའི་ཕྱིར།

དེས་ན་གནས་མིན་གྱི་བསྔོ་བ་འདི་དགག་པར་མི་རིགས་སོ། །གཉིས་པ་ཆོས་དབྱིངས་ལས་གཞན་པའི་ཁམས་བསྔོ་རྒྱུའི་སྙིང་པོར་འདོད་པ་དགག་པ་ལ་བཞི་སྟེ། ཕྱོགས་སྔ་མ་བརྗོད་པ་དང༌། དེ་དགག་པ་དང༌། དེའི་ཉེས་སྤོང་གི་དགག་པ། གནད་དོན་སྙིང་པོ་སྤྲོས་བྲལ་དུ་གཏན་ལ་ཕབ་པའོ། །དང་པོ་ནི། བོད་ལ་ལ་བདེ་གཤེགས་སྙིང་པོའི་སྒྲ་ཆོས་དབྱིངས་ཟུང་འཇུག་ལ་མི་ཟེར་བར། སེམས་ཅན་ཀུན་གྱི་ཁམས་ལ་འཇུག་པར་འདོད་ཅིང༌། དེ་ཉིད་བསྔོ་བའི་མདོ་ནས་བཤད་པའི་བསྔོ་རྒྱུའི་དགེ་རྩ་ཡང་ཡིན་ནོ་ཞེས་ཟེར་རོ། །གཉིས་པ་ལ་གསུམ་སྟེ། མཐའ་གསུམ་དུ་བརྟགས་པས། དང་པོ་དང་གཉིས་པ་གཉིས་རིགས་པས་དགག་པ། གསུམ་པ་རང་དང་འདོད་པ་མཐུན་པར་བསྟན་པའོ། །དང་པོ་ནི། སེམས་ཅན་གྱི་ཁམས་དེ་གང་ཡིན་བརྟག་པར་བྱ་སྟེ། ཁམས་དེ་དངོས་པོ་ཡིན་པའམ། ཡང་ན་དངོས་མེད་དམ། ཡང་ན་དངོས་པོ་དང་དངོས་མེད་གཉིས་ཀ་གང་ཡང་མ་ཡིན་པའི་སྤྲོས་བྲལ་ཡིན་སྨྲ་དགོས་ཏེ། རྣམ་པ་གསུམ་པོ་གང་རུང་ལས་གཞན་པའི་ཆོས་མི་སྲིད་པའི་ཕྱིར་རོ། །གཉིས་པ་ནི། དེ་ལྟར་བརྟགས་པས་དངོས་པོ་ཡིན་ནོ་ཞེ་ན། འོ་ན་བེམ་པོ་དང་རིག་པ་གཉིས་པོ་གང་རུང་དུ་ཁ་ཚོན་ཆོད་པས་ཁམས་དེ་ཆོས་ཅན། བེམ་རིག་གང་རུང་ཡིན་པར་ཐལ། དངོས་པོ་ཡིན་པའི་ཕྱིར། འདོད་ན། གཉིས་པོ་གང་ཡིན། བེམ་པོ་ཡིན་ནོ་ཞེ་ན་མ་ཡིན་ཏེ། བེམ་པོ་སེམས་ཅན་གྱི་ཁམས་སུ་འདོད་པ་ནི་ ༼༩༨༽ མུ་སྟེགས་རྒྱང་འཕེན་པ་ས་སོགས་འབྱུང་བ་དང་གྲུབ་སྡེ་རྫས་གཅིག་པའི་རྣམ་ཤེས་ཡོད་པར་འདོད་པ་དང༌། གཅེར་བུ་པ་ནི་ཤིང་སེམས་ལྡན་དུ་འདོད་པ་ལ་སོགས་པ་ཕྱི་རོལ་པ་འགའ་ཞིག་གི་ལུགས་ཡིན་གྱིས། སངས་རྒྱས་པ་ལ་མེད་པའི་ཕྱིར། རིག་པ་ཡིན་ནོ་ཞེ་ན། དེ་ཆོས་ཅན། རྣམ་ཤེས་ཚོགས་བརྒྱད་གང་རུང་འཁོར་དང་བཅས་པ་གང་རུང་ཉིད་ལས་འདའ་བ་མེད་པར་ཐལ། རིག་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་བདེ་གཤེགས་སྙིང་པོར་མི་འཐད་པར་ཐལ། ཚོགས་བརྒྱད་གང་རུང་འཁོར་དང་བཅས་པའི་ནང་ཚན་ཡིན་པའི་ཕྱིར།

ཁྱབ་སྟེ། ཚོགས་བརྒྱད་འདུས་བྱས་ཡིན་པའི་ཕྱིར་དང༌། བདེ་གཤེགས་སྙིང་པོ་ནི་འདུས་མ་བྱས་ཡིན་པའི་ཕྱིར་ཏེ། དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་འདུས་བྱས་ཀྱི་མཚན་ཉིད་ཀྱི་ཡུལ་ལས་འདས་པ་ལགས་སོ། །ཞེས་གསུངས་པའི་ཕྱིར། །འོ་ན་གཞུང་ལུགས་འགའ་ལས། ཟག་མེད་ཀྱི་སེམས་རྒྱུད་ལ་བདེ་གཤེགས་སྙིང་པོ་ཞེས་གསུངས་པ་མི་འཐད་པར་འགྱུར་ཏེ། བདེ་གཤེགས་སྙིང་པོ་རིག་པ་མ་ཡིན་པའི་ཕྱིར་རོ་སྙམ་ན། སྐྱོན་མེད་དེ། ཟག་མེད་ཀྱི་སེམས་རྒྱུད་དེ་ནི་ཀུན་གཞིའི་རྣམ་ཤེས་ཀྱི་གསལ་ཆ་ཉིད་ལ་དགོངས་པ་ཡིན་པས། ཚོགས་བརྒྱད་གང་རུང་དུ་འདུས་ཤིང་ཚོགས་བརྒྱད་གང་རུང་དང་སྙིང་པོ་འགལ་བ་བསྟན་ཟིན་པའི་ཕྱིར། ཡང་གསལ་ཆ་དེ་ནི་ཆོས་ཅན། ཁྱོད་ལ་དགེ་བའི་ཐ་སྙད་ཀྱང་མེད་དེ། མ་བསྒྲིབས་ལུང་མ་བསྟན་ཡིན་པའི་ཕྱིར། དེས་ན་གསལ་ཆ་སྙིང་པོར་མི་འཐད་དོ། །གསལ་ཆ་ཞེས་པའི་ཚིག་ནུས་ནི་ཀུན་གཞིའི་རྣམ་ཤེས་ཀྱི་སྟེང་ན་ས་བོན་གྱི་ཆ་དང་རྣམ་སྨིན་གྱི་ཆ་དང༌། རྣམ་ཤེས་རང་གི་ཆ་དང་གསུམ་ ༼༩༩༽ ཡོད་པ་ལས། གསུམ་པ་ཉིད་དམིགས་བསལ་དུ་བཀར་བ་ཡིན་ནོ། །འོན་ཏེ་ཟག་མེད་སེམས་རྒྱུད་ཅེས་པ་ཀུན་གཞིའི་རྣམ་ཤེས་མ་ཡིན་པར་ཚོགས་བརྒྱད་ལས་གཞན་དུ་ཡོད་ན་ནི། རིག་པ་ལ་དབྱེ་བ་དེའི་ཚེ་རྣམ་ཤེས་ཚོགས་དགུར་འགྱུར་ཏེ། ཚོགས་བརྒྱད་ཀྱི་སྟེང་དུ་ཟག་མེད་སེམས་རྒྱུད་དང་བཅས་པས་དགུར་འགྱུར་བ་ལས་འོས་མེད་པའི་ཕྱིར། དེས་ན་ཚོགས་བརྒྱད་ལས་གཞན་པའི་ཟག་མེད་སེམས་རྒྱུད་ཅེས་པ་ལོགས་སུ་མི་འཐད་དེ། ལངྐར་གཤེགས་པ་ལས་ཀྱང༌། རྣམ་པར་ཤེས་པ་བརྒྱད་ཉིད་དང༌། །ཞེས་གསུངས་པའི་ཕྱིར། འདིར་འགའ་ལས་ཟག་མེད་སེམས་རྒྱུད་ཅེས་པའི་ལུང་འདྲེན་ལ། སྤོས་ཁང་པས། མངོན་པའི་མདོར། ཐོག་མ་མེད་པའི་དུས་ཅན་ཁམས། །ཆོས་རྣམས་ཀུན་གྱི་གནས་ཡིན་ཏེ། །ཞེས་གསུངས་པ་འདྲེན་པ་དང༌། རྣམ་བཤད་མཛད་པ་པོ་འགའ་ཞིག་གིས། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །དྲི་མ་མེད་པའི་ཡིད་ལ་རྣམ་པར་བརྟེན། །ཞེས་པ་འདྲེན་པར་མཛད་པས་དཀའ་བའི་གནས་སུ་སྣང་ལ།

སྤོས་ཁང་པའི་དེ་ནི་ཆེར་མ་འབྲེལ་ཏེ། ཚིག་ཟིན་ལ་ཁམས་ཞེས་པ་ཙམ་ལས་ཟག་མེད་ཀྱི་སེམས་ཀྱི་གསལ་ཁ་མི་སྣང་བའི་ཕྱིར་དང༌། ལུགས་ཕྱི་མ་དེ་ལ་དྲི་མ་མེད་པའི་ཡིད་ལ་ཞེས་པ་ཚིག་ཟིན་ལ་འདུག་ཀྱང༌། དེ་ནི་བདེ་གཤེགས་སྙིང་པོའི་རྟེན་དུ་སོང་པས་དངོས་བསྟན་རང་ལ་བདེ་གཤེགས་སྙིང་པོ་དང་ཐ་དད་དུ་གསལ་བའི་ཕྱིར། འདིར་འཁྲུལ་གཞིའི་ལུང་དུ་མི་འབྱོར་རོ། །རེ་ཞིག་རང་གི་བསམ་ཚོད་ནི། །རྒྱུད་བླ་ལས། རིགས་ཁམས་སྦྲང་རྩི་དང་འདྲ་འདི་གཟིགས་ནས། །ཞེས་དང༌། དེ་བཞིན་དུ། ལུས་ཅན་ལ་ཡོད་ཟག་པ་མེད་པའི་ ༼༡༠༠༽ ཤེས་པ་སྦྲང་མའི་རྩི་དང་འདྲ། །ཞེས་བདེ་གཤེགས་སྙིང་པོ་ཟག་མེད་ཀྱི་སེམས་ལ་ངོས་བཟུང་བ་ལྟར་སྣང་བ་དང༌། བརྟག་གཉིས་ལས། ལུས་ལ་ཡེ་ཤེས་ཆེན་པོ་གནས། །ཞེས་སྙིང་པོ་ཡེ་ཤེས་ཀྱི་མིང་གིས་བསྟན་པ་རྣམས་ཀྱི་དགོངས་པ། བདེ་གཤེགས་སྙིང་པོ་ལ་གསལ་སྟོང་ཟུང་འཇུག་དགོས་པའི་ཡ་གྱལ་གསལ་བའི་ཆ་ཙམ་ལ་དགོངས་ཤིང༌། གསལ་ཆ་དེ་ཡང་ཚོགས་བརྒྱད་ལས་ལོགས་སུ་གྱུར་པ་མ་ཡིན་པར་ཀུན་གཞིའི་རྣམ་ཤེས་ཉིད་ཡིན་ནོ་ཞེས་སྟོན་པ་ལ། འགའ་ལས་ཞེས་སོགས་ཀྱི་གཞུང་ཚིག་འདི་དག་བྱུང་བར་སེམས་སོ། །དེས་ན་སྙིང་པོ་དང་སེམས་ཀྱི་གཞི་མཐུན་གཏན་མེད་པ་ནི་རབ་དབྱེའི་དགོངས་པ་ཡིན་ནོ། །མཐའ་གཉིས་པ་ལྟར་དངོས་མེད་ཡིན་ནོ་ཞེ་ན། ཁམས་དེ་ཆོས་ཅན། ཁྱོད་ལ་དགེ་སྡིག་འཐད་པ་མ་ཡིན་པར་ཐལ། ཁྱོད་ལ་དོན་བྱེད་མེད་པའི་ཕྱིར་ཏེ། དངོས་མེད་ཡིན་པའི་ཕྱིར་ནའོ། །གསུམ་པ་ནི། གལ་ཏེ་སེམས་ཅན་གྱི་ཁམས་དེ་དངོས་པོ་དང་དངོས་མེད་གཉིས་ཀ་གང་ཡང་མ་ཡིན་པར་སྤྲོས་བྲལ་ཡིན་ནོ་ཞེ་ན། འདོད་པ་མཐུན་ཏེ། སྔར་ཀླུ་སྒྲུབ་ཀྱི་ལུང་དྲངས་ནས་བཤད་པའི་ཆོས་ཀྱི་དབྱིངས་ལས་འདའ་བ་མེད་པའི་ཕྱིར་དང༌། ཆོས་དབྱིངས་དེ་ལྟར་ཡིན་ན། དགེ་སྡིག་མེད་པར་སྔར་བཤད་ཟིན་པའི་ཕྱིར་རོ། །གཞུང་ཚིག་འདི་ལྟར་ན་ཆོས་དབྱིངས་དངོས་མེད་མ་ཡིན་པར་ཁས་ལེན་ནུས་སམ།

ནུས་ན་ཆོས་དབྱིངས་ཆོས་ཅན། འདུས་མ་བྱས་ཡང་མ་ཡིན་པར་ཐལ། དངོས་མེད་མ་ཡིན་པའི་ཕྱིར། འདོད་ན། ཆོས་ཀྱི་དབྱིངས་ནི་འདུས་མ་བྱས། །ཞེས་བཤད་པ་དང་འགལ་ལོ་ཞེ་ན་ལན་ཅི། ཁོ་བོ་ནི་སྙིང་པོ་འདུས་མ་བྱས་ཡིན་ཀྱང་དངོས་མེད་མ་ཡིན་པར་ཁས་ལེན་ཏེ། གཞུང་གི་ ༼༡༠༡༽ དངོས་བསྟན་ལ་དེ་ལྟར་བསྙོན་མེད་དུ་གསལ་བའི་ཕྱིར་དང༌། ཀུན་མཁྱེན་བླ་མའི་འཁྲུལ་སྤོང་ལས་ཀྱང༌། གལ་ཏེ་སེམས་ཅན་ཁམས་དངོས་དང༌། །ཞེས་སོགས་ཀྱི་གཞུང་དྲངས་ནས། ཆོས་དབྱིངས་དངོས་མེད་ཡིན་པ་སྒྲུབས་ཤིག་པའི་ལན་མཛད་འདུག་པའི་ཕྱིར་རོ། །གསུམ་པ་ཉེས་སྤོང་བཀག་པ་ལ་གཉིས་ཏེ། ཉེས་སྤོང་བརྗོད་པ་དང༌། དེ་དགག་པའོ། །དང་པོ་ནི། གོང་དུ་བདེ་གཤེགས་སྙིང་པོ་ཆོས་དབྱིངས་སུ་མི་འདོད་པ་བཀག་པ་དེ་ལ་འཕྲོས་ནས་སླར་མཐའ་གཉིས་སུ་ཕྱེ་ནས། གལ་ཏེ་བེམ་པོའི་ཆོས་དབྱིངས་བསྔོ་རྒྱུར་གྱུར་པའི་བདེ་གཤེགས་སྙིང་པོ་མ་ཡིན་ཡང༌། སེམས་ཅན་རྣམས་ཀྱི་སེམས་ཀྱི་ཆོས་དབྱིངས་བསྔོ་རྒྱུར་གྱུར་པའི་བདེ་གཤེགས་སྙིང་པོ་ཡིན་ནོ་སྙམ་ན། གཉིས་པ་དེ་དགག་པ་ནི། དེ་འདྲའི་རྣམ་དབྱེ་འཐད་པ་མིན་ཏེ། ཆོས་དབྱིངས་ལ་སྙིང་པོ་ཡིན་མིན་གྱི་དབྱེ་བ་ཡོད་ན། ངོ་བོ་མི་འདྲ་བའི་དབྱེ་བ་ཡོད་དགོས་པ་ལས། དེ་མེད་པར་རྒྱལ་བས་གསུངས་པའི་ཕྱིར་ཏེ། འཕགས་པ་བརྒྱད་སྟོང་པ་ལས། ཆོས་ཐམས་ཅད་ཀྱི་དེ་བཞིན་ཉིད་གང་ཡིན་པ་དང༌། དེ་བཞིན་གཤེགས་པའི་དེ་བཞིན་ཉིད་གང་ཡིན་པ་དེ་ནི་དེ་བཞིན་ཉིད་གཅིག་སྟེ། རིགས་ཀྱི་བུ་དེ་བཞིན་ཉིད་ལ་གཉིས་སུ་བྱར་མེད་དོ་ཞེས་གསུངས་པའི་ཕྱིར། རིགས་པས་ཀྱང་ནི་ཆོས་དབྱིངས་ལ་རིགས་མི་འདྲ་བའི་དབྱེ་བ་མེད་པ་འདི་ནི་འགྲུབ་སྟེ། ཆོས་དབྱིངས་ཐམས་ཅད་དགག་བྱ་སྤྲོས་པ་བཀག་པའི་སྤྲོས་བྲལ་གྱི་དེ་བཞིན་ཉིད་དུ་གཅིག་པའི་ཕྱིར། འདིར་རྩེས་ཐང་སངས་ལྷུན་པས། སེམས་ཅན་ཁོ་ནའི་ཁམས་ལ་སྙིང་པོར་འདོད་པ་དགག་པ་དང༌། སེམས་ཅན་ཁོ་ནའི་དབྱིངས་ལ་སྙིང་པོར་

༼༡༠༢༽ འདོད་པ་དགག་པའི་ས་གཅད་མཛད་པ་ནི་མི་ལེགས་ཏེ། དེ་གཉིས་ཀྱི་གྱེས་གཞི་རྩ་བའི་ས་གཅད་ལ་ཆོས་དབྱིངས་དབྱེར་མེད་ལས་གཞན་པའི་སྙིང་པོའི་འདོད་ཚུལ་དགག་པ་ཞེས་པ་དེ་དང་རང་ཚིག་འགལ་བའི་ཕྱིར་ཏེ། སེམས་ཅན་ཁོ་ནའི་དབྱིངས་ལ་སྙིང་པོར་འདོད་པ་དེ་ཆོས་དབྱིངས་ལས་གཞན་པའི་སྙིང་པོ་ཁས་ལེན་མཁན་མ་ཡིན་པའི་ཕྱིར། དེས་ན་གལ་ཏེ་བེམ་པོའི་ཞེས་སོགས་ནི་གོང་དུ་བདེ་གཤེགས་སྙིང་པོ་ཆོས་དབྱིངས་ལས་གཞན་དུ་འདོད་པ་བཀག་པ་ལ་འཕྲོས་ནས། སླར་ཕྱོགས་སྔ་མས་ཉེས་སྤོང་གི་ཚུལ་དུ་ཆོས་དབྱིངས་ལ་སྙིང་པོ་ཡིན་མིན་གཉིས་སུ་ཕྱེ་བ་དེ་འགོག་བྱེད་དུ་སྦྱར་ན་ལེགས་སམ་སྙམ་མོ། །གང་ལྟར། ལ་ལ་བདེ་གཤེགས་སྙིང་པོའི་སྒྲ། །ཞེས་སོགས་ཀྱི་ཕྱོགས་སྔ་དང༌། ཁ་ཅིག་བདེ་གཤེགས་སྙིང་པོའི་སྒྲ། །ཞེས་སོགས་ཀྱི་ཕྱོགས་སྔ་གཉིས་ཀྱང༌། ཁ་ཅིག་གྲངས་ཅན་ལུགས་བཞིན་དུ། །ཞེས་སོགས་ཀྱི་ཕྱོགས་སྔ་དེའི་ནང་གསེལ་ལས་འདོད་ཚུལ་གྱེས་པ་ཙམ་ཡིན་གྱིས། དེའི་ནང་དུ་མི་གཏོགས་པ་མ་ཡིན་ནོ། །དེ་སྐད་དུ། སངས་རྒྱས་འཕྲིན་ཞུ་ལས་ཀྱང༌། དེས་ན་བདག་གིས་བཤད་པ་དང༌། །སྒོམ་པ་དང་ནི་བསྔོ་བ་ཡང༌། །ཡོད་མེད་ལ་སོགས་དམིགས་པའི་དུག །སྤངས་པའི་ཆོ་ག་དུག་མེད་བགྱིས། །དེ་ལ་མུ་སྟེགས་གྲངས་ཅན་དང༌། །ཉན་ཐོས་ཐམས་ཅད་ཡོད་སྨྲའི་ལུགས། །འདོད་པ་དེ་དག་བདག་ལ་རྒོལ། །འདི་དག་ཀྱང་ནི་བདེན་མི་བདེན། །ཁྱོད་ཀྱིས་རྣམ་པར་ཕྱེ་སྟེ་གསུངས། །ཞེས་གསུངས་ཤིང༌། སྐབས་འདིའི་རྒོལ་བ་པོའི་ཕྱོགས་སྔ་མ་ཡང༌། ཁ་ཅིག་གྲངས་ཅན་ལུགས་བཞིན་དུ། །ཞེས་སོགས་འདི་ཡིན་པས། འདི་ནི་རབ་དབྱེའི་བསྔོ་བ་འཆད་པའི་སྐབས་ ༼༡༠༣༽ ཀྱི་ཕྱོགས་སྔའི་རྩ་བ་རང་ཡིན་ནོ། །བཞི་པ་སྙིང་པོ་སྤྲོས་བྲལ་དུ་གཏན་ལ་ཕབ་པ་ལ་གསུམ་སྟེ། དོན་དངོས་ཤེས་བྱེད་ཀྱི་ལུང༌། སྙིང་པོའི་ལུང་གཞན་དྲང་དོན་དུ་བསྟན་པའོ། །དང་པོ་ནི། སྙིང་པོ་བསྔོ་རྒྱུའི་དགེ་རྩར་མི་རུང་བ་དེས་ན་རྒྱུ་དུས་ཀྱི་དེ་བཞིན་གཤེགས་པའི་སྙིང་པོ་ཆོས་ཅན།

ཁྱོད་ཐབས་ཀྱིས་ཟིན་པ་དང༌། མ་ཟིན་པ་ལས་སེམས་ཅན་རྣམས་ལ་སངས་རྒྱས་དང་འཁོར་བ་གཉིས་ཀ་འབྱུང་བ་འཐད་པ་ཡིན་ཏེ། ཁྱོད་སྤྲོས་བྲལ་གྱི་སྟོང་ཉིད་ཡིན་པའི་ཕྱིར་ན། འཆིང་གྲོལ་ཀུན་གྱི་གཞིར་རུང་བས་སོ། །པཎ་ཆེན་རིན་པོ་ཆེའི་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་མེད་པར་བཞེད་པ་ནི་གཞུང་འདི་དང་འགལ་ཏེ། སངས་རྒྱས་ཀྱི་སྙིང་པོ་སྤྲོས་བྲལ་ཡིན་པའི་གནད་ཀྱིས་འཁོར་འདས་གཉིས་ཀ་འབྱུང་བ་འདི་སངས་རྒྱས་ཀྱི་རྒྱུད་ལ་སྦྱར་ནས་འཆད་རྒྱུ་མེད་པའི་ཕྱིར། གཉིས་པ་ལ་གསུམ་སྟེ། ཀླུ་སྒྲུབ་ཀྱི་ལུང༌། བྱམས་པའི་ལུང༌། བརྒྱད་སྟོང་པའི་ལུང་དགོད་པའོ། །དང་པོ་ནི། སྙིང་པོ་སྤྲོས་བྲལ་ཡིན་པའི་གནད་ཀྱིས་འཁོར་འདས་གཉིས་ཀ་འབྱུང་བ་ནི་ཆོས་ཅན། ལུང་གིས་གྲུབ་པ་ཡིན་ཏེ། འཕགས་པ་ཀླུ་སྒྲུབ་འགྲོ་བའི་སྐྱོབ་པ་ཉིད་ཀྱི་རྩ་ཤེ་ལས། ལུགས་གང་ལ་ཆོས་ཐམས་ཅད་བདེན་པས་སྟོང་པ་ཉིད་དུ་རུང་བ་དེ་ལ། དགེ་སྡིག་དང་བདེན་པ་བཞི་དང༌། འཁོར་འདས་དང༌། ཞུགས་འབྲས་ལ་སོགས་པའི་རྣམ་གཞག་ཐམས་ཅད་རུང་བ་ཡིན་ལ། ལུགས་གང་ལ་ཆོས་ཐམས་ཅད་བདེ་སྟོང་དུ་མི་རུང་བ་དེ་ལ་སྔར་སྨོས་པ་ཐམས་ཅད་རུང་བ་མ་ཡིན་ནོ། །ཞེས་གསུངས་པའང་ཁྱོད་ཀྱི་དོན་འདི་ལ་དགོངས་པའི་ཕྱིར་རོ། །གཉིས་པ་ནི། རྩོད་གཞི་སྔ་མ་དེ་ཆོས་ཅན། ཁྱོད་བྱམས་པའི་ལུང་ ༼༡༠༤༽ གིས་ཀྱང་གྲུབ་སྟེ། ཐེག་པ་ཆེན་པོ་རྒྱུད་བླ་མ་ལས། སེམས་ཅན་ལ་བདེ་བར་གཤེགས་པའི་ཁམས་ཡོད་པའི་སྒྲུབ་བྱེད་ནི། གལ་ཏེ་སེམས་ཅན་ལ་བདེ་གཤེགས་ཀྱི་ཁམས་མེད་ན་སེམས་ཅན་སྡུག་བསྔལ་ལ་སྐྱོ་བར་མི་འགྱུར་ཞིང༌། མྱ་ངན་ལས་འདས་པར་བློ་ཕྱོགས་པར་འདོད་པ་དང༌། ཐར་པ་ཐོབ་པའི་ཐབས་འཆོལ་བའི་དོན་དུ་གཉེར་བ་དང༌། ཐར་པ་ལ་སེམས་མངོན་པར་འདུ་བྱེད་པའི་སྨོན་པ་ཡང་མེད་པར་འགྱུར་རོ། །ཞེས་གསུངས་པ་ཡང་ཁྱོད་ཀྱི་དོན་འདི་ཉིད་ཡིན་པའི་ཕྱིར། ལུང་དེའི་དོན་སྡུག་བསྔལ་ལ་སྐྱོ་བ་དང་ལྡན་པ་སོགས་ནི་སེམས་ཅན་ལ་བདེ་གཤེགས་ཀྱི་ཁམས་ཡོད་པའི་སྒྲུབ་བྱེད་དུ་འཐད་དེ།

ཟག་བཅས་ཉེ་བར་ལེན་པའི་ཕུང་པོ་ལྔ་སྡུག་བསྔལ་ཡིན་ཞིང༌། དེ་སྤངས་པའི་མྱང་འདས་བདེ་བ་ཡིན་པས་ན་སྡུག་བསྔལ་ལ་སྤོང་འདོད་དང་མྱང་འདས་ལ་དོན་གཉེར་འབྱུང་བ་འདི་ཡང་སེམས་ཉིད་རང་གི་གནས་ཚུལ་དུ་བསྙེག་པ་ཡིན་པའི་ཕྱིར། དཔེར་ན། མེའི་རང་བཞིན་ཚ་བ་ཡིན་པའི་གནད་ཀྱིས་མེ་ཡོད་པའི་སྒྲུབ་བྱེད་དུ་ཚ་ཞིང་བསྲེག་པ་བཀོད་པ་ལྟར་རོ། འདི་ལ་རང་མཆན་ལས། བྱ་ཚང་དུ་སྙོག་པ་བཞིན་ཞེས་པའི་དཔེ་ལྟར་ན། སེམས་ཅན་གྱི་རྒྱུད་ལ་འཁོར་བ་སྤོང་འདོད་སོགས་འབྱུང་བ་འདི་ཡང་སེམས་རང་གི་གནས་སུ་སྙོག་པ་ཡིན་ཞེས་སྦྱར་རོ། །གསུམ་པ་ནི། སེམས་ཀྱི་རང་བཞིན་སྤྲོས་བྲལ་སྙིང་པོ་ཡིན་པར་འདིའི་དོན་རྒྱས་པར་བརྒྱད་སྟོང་པའི་ཆོས་འཕགས་ཀྱི་ནི་ལེའུར་ལྟོས་ཞེས་གདམས་ཏེ། ཇི་ལྟར་ན། ཆོས་འཕགས་ཀྱི་ལེའུ་ལས། རིགས་ཀྱི་བུ། སྟོང་པ་ཉིད་ལ་འོང་བའམ་འགྲོ་བ་མེད་དེ། སྟོང་པ་ཉིད་གང་ཡིན་པ་དེ་ནི་དེ་བཞིན་གཤེགས་པའོ། །ཞེས་སོགས་ ༼༡༠༥༽ དང༌། འཕགས་པ་ཆོས་འཕགས་ལ་བྱང་ཆུབ་སེམས་དཔའ་རྟག་ཏུ་ངུས། དེ་བཞིན་གཤེགས་པ་དེ་དག་གང་ནས་བྱོན། གང་དུ་བཞུད་ཅེས་དྲིས་པའི་ལན་དུ། དེ་བཞིན་གཤེགས་པ་དེ་དག་གང་ནས་ཀྱང་མ་བྱོན། གང་དུ་ཡང་མ་བཞུད། དེ་བཞིན་ཉིད་ལས་མ་གཡོས། དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པའོ། །ཞེས་དང༌། སྨིག་རྒྱུ་གཡོ་བ་མཐོང་ན་སྨིག་རྒྱུའི་ཆུ་དེ་གང་ནས་འོང༌། གང་དུ་སོང༌། ཆུ་མེད་པ་ལ་ཆུར་འདུ་ཤེས་པ་དེ་བཞིན་དུ། དེ་བཞིན་གཤེགས་པ་ལ་གཟུགས་དང་སྒྲར་མངོན་པར་ཞེན་ནས། བྱོན་པ་དང་བཞུད་པར་རྟོག་པ་དེ་དག་ནི་བྱིས་པ་ཤེས་རབ་འཆལ་བའོ། །ཞེས་གསུངས་སོ། །གསུམ་པ་སྙིང་པོའི་ལུང་གཞན་དྲང་དོན་དུ་བསྟན་པ་ལ་གཉིས་ཏེ། རིགས་པའི་སྒོ་ནས་དྲང་དོན་དུ་བསྟན་པ་དང༌། ལུང་གི་སྒོ་ནས་དྲང་དོན་དུ་བསྟན་པའོ། །དང་པོ་ནི། སེམས་ཅན་གྱི་རྒྱུད་ལ་སྙིང་པོ་ཡོད་པའི་སྒྲུབ་བྱེད་དེ་ལྟར་ན། མདོ་བསྟན་བཅོས་འགའ་ཞིག་ལས།

སྟོབས་སོགས་ཀྱི་ཡོན་ཏན་རང་ཆས་སུ་ཚང་ཞིང༌། ད་ལྟ་ཉིད་ནས་མཚན་དཔེ་གསལ་རྫོགས་ཀྱིས་སྤྲས་པའི་སངས་རྒྱས་ཀྱི་སྙིང་པོ་སེམས་ཅན་རྣམས་ལ་ཡོད་པར་གསུངས་པ་ཡང་སྒྲ་ཇི་བཞིན་དུ་ཡོད་དམ་ཞེ་ན། སེམས་ཀྱི་རང་བཞིན་སྤྲོས་བྲལ་ལ་སྙིང་པོར་བཞག་པ་དེ་ཙམ་སེམས་ཅན་ལ་ཡོད་མོད། འོན་ཀྱང་དཔལ་ཕྲེང་གི་མདོ་དང༌། སོར་ཕྲེང་ལ་ཕན་པའི་མདོ་དང༌། མྱང་འདས་ཆེན་མོ་ལ་སོགས་པའི་མདོ་སྡེ་འགའ་ཞིག་དང༌། ཐེག་པ་ཆེན་པོའི་རྒྱུད་བླ་མར་ཡང༌། གོས་ཧྲུལ་ནང་ན་རྒྱལ་བའི་སྐུ་དང་ནི། །ཞེས་གོས་ངན་གྱི་ནང་ན་རིན་པོ་ཆེ་གསེར་ལས་གྲུབ་པའི་སངས་རྒྱས་ཀྱི་སྐུ་ 

༼༡༠༦༽ གཟུགས་ཡོད་པ་ལྟར། སེམས་ཅན་རྣམས་ལ་སྟོབས་སོགས་ཡོན་ཏན་རང་ཆས་སུ་ལྡན་ཞིང་མཚན་དཔེས་བརྒྱན་པའི་སངས་རྒྱས་ཀྱི་སྙིང་པོ་ཡོད་པར་གསུངས་པ་ནི་སྒྲ་ཇི་བཞིན་དུ་ཁས་མི་ལེན་ཏེ། དྲང་དོན་དགོངས་པ་ཅན་ཡིན་པར་ཤེས་པར་བྱའོ། །ཇི་ལྟར་ནི། དེའི་དགོངས་གཞི་ནི། སེམས་ཀྱི་ཆོས་ཉིད་སྤྲོས་བྲལ་སྟོང་པ་ཉིད་སྐྱེ་འགག་དང་བྲལ་བ་རང་བཞིན་གྱི་རྣམ་པར་དག་པ་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་ལ་དགོངས་པ་ཡིན་ཏེ། འཇུག་འགྲེལ་དུ་མདོ་དྲངས་པ་ལས། བློ་གྲོས་ཆེན་པོ་ངའི་དེ་བཞིན་གཤེགས་པའི་སྙིང་པོ་བསྟན་པ་ནི་མུ་སྟེགས་ཅན་གྱི་བདག་ཏུ་སྨྲ་བ་དང་མཚུངས་པ་མ་ཡིན་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་དང༌། ཡང་དག་པའི་མཐའ་དང༌། མྱ་ངན་ལས་འདས་པ་དང༌། མ་སྐྱེས་པ་དང༌། མཚན་མ་མེད་པ་དང༌། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོ་བསྟན་པར་བྱས་ནས་ཞེས་གསུངས་པའི་ཕྱིར། དགོས་པ་ནི། སྐྱོན་ལྔ་སྤང་བའི་ཆེད་དུ་ཡིན་ཏེ། རྒྱུད་བླར། སེམས་ཞུམ་སེམས་ཅན་དམན་ལ་བརྙས་པ་དང༌། །ཡང་དག་མིན་འཛིན་ཡང་དག་ཆོས་ལ་སྐུར། །བདག་ཆགས་ལྷག་པའི་སྐྱོན་ལྔ་གང་དག་ལ། །ཡོད་པ་དེ་དག་དེ་སྤང་དོན་དུ་གསུངས། །ཞེས་གསུངས་པ་ལྟར་རོ། །དངོས་ལ་གནོད་བྱེད་ཀྱི་ཚད་མ་ནི། སེམས་ཅན་ལ་སྟོབས་སོགས་ཡོན་ཏན་དང་མཚན་དཔེས་བརྒྱན་པ་དེ་འདྲའི་སངས་རྒྱས་ཀྱི་ཁམས་ཡོད་ན། དངོས་ལ་གནོད་བྱེད་གསུམ་འཇུག་སྟེ། མུ་སྟེགས་གྲངས་ཅན་པ། ཤེས་རིག་ཀུན་ལ་ཁྱབ་པའི་རྟག་པ་གཅིག་པུའི་བདག་དང༌། རིག་པ་ཅན་ལ། དཀར་ལ་འཚེར་བ། ༼༡༠༧༽ སྣུམ་ལ་འདྲིལ་བ། རྡུལ་ཕྲན་ཙམ་གྱི་བདག་རང་རང་གི་སྙིང་གི་དཀྱིལ་དུ་གནས་པར་འདོད་པ་སོགས་དང་མཚུངས་པ་དང༌། བདེན་གྲུབ་ཀྱི་དངོས་པོར་ཐལ་བར་འགྱུར་བའི་ཕྱིར་དང༌། ངེས་དོན་གྱི་མདོ་སྡེ་རྣམས་ལ་ཆོས་ཐམས་ཅད་བདེན་སྟོང་དུ་བཤད་པ་དང་རྣམ་པ་ཀུན་ཏུ་འགལ་བའི་ཕྱིར་རོ། །འོན་ཀྱང་མདོ་སྡེ་འགའ་ཞིག་དང༌། །ཞེས་པའི་ལུང་ཁུངས་ནི།

རྣམ་བཤད་སྔ་མ་རྣམས་སུ་བལྟ་བར་བྱའོ། །པཎ་ཆེན་རིན་པོ་ཆེའི་གསུངས་ལས། སེམས་ཅན་ལ་སངས་རྒྱས་ཀྱི་སྙིང་པོ་ཡོད་པ་གཞུང་འདི་དག་གི་དྲང་དོན་དུ་གཏན་ལ་ཕབ་པ་ཡིན་ཞེས་གསུངས་པ་ནི། རང་གི་གྲུབ་མཐའི་འདོད་ཕྱོགས་དང་བསྟུན་པ་ཙམ་དུ་ཟད་དེ། གཞུང་འདི་དག་གིས་ནི་མཚན་དཔེས་བརྒྱན་པ་སོགས་ཀྱི་ཁྱད་ཆོས་དང་ལྡན་པའི་སངས་རྒྱས་ཀྱི་སྙིང་པོ་སེམས་ཅན་ལ་ཡོད་པ་དྲང་དོན་དུ་གཏན་ལ་ཕབ་པའི་ཕྱིར་ཏེ། གོས་ཧྲུལ་ནང་ན་རིན་ཆེན་ལྟར། །ཞེས་པའི་ཚིག་ནུས་དང༌། མདོ་སྡེ་འགའ་ཞིག་དང་ཞེས་པའི་ལུང་ཁུངས་བལྟས་པས་ཀྱང་རྟོགས་ནུས་པའི་ཕྱིར་རོ། །གཞན་དུ་ན་དངོས་ལ་གནོད་བྱེད་ཀྱི་ཚེ། དེ་འདྲའི་བདེ་གཤེགས་ཁམས་ཡོད་ན། །ཞེས་པའི་ཚིག་ཀྱང་དོན་མེད་དུ་ཐལ། གལ་ཏེ་བདེ་གཤེགས་ཁམས་ཡོད་ན། །ཞེས་པ་ཙམ་གྱིས་ཆོག་པའི་ཕྱིར་དང༌། དེ་འདྲའི་ཞེས་པའི་ཚིག་ལ་འབྲུ་གནོན་རྒྱུ་མི་འདུག་པའི་ཕྱིར། གཞན་སྟོང་ལ་ཞེན་ནས་སྙིང་པོ་བདེན་གྲུབ་ཏུ་མཛད་པ་ཡང་གཞུང་དེའི་དངོས་ལ་གནོད་བྱེད་ཞལ་གྱིས་བཞེས་པར་སོང་སྟེ། བདེན་པའི་དངོས་པོར་འགྱུར་ཕྱིར་དང༌། །ཞེས་པ་དེ་ལ་འདོད་ལེན་དུ་སོང་བའི་ཕྱིར། ད་ནི་འདིར་རྒྱུད་བླ་དྲང་ངེས་ཀྱི་བསྟན་བཅོས་གང་ཡིན་གྱི་དཔྱད་པ་སྐབས་སུ་བབས་འདུག་ཀྱང་ ༼༡༠༨༽ ཡི་གེ་མང་དོགས་པས་མ་སྤྲོས་སོ། །གཉིས་པ་ལུང་གི་སྒོ་ནས་དྲང་དོན་དུ་བསྟན་པ་ནི། མཚན་དཔེས་བརྒྱན་པའི་སངས་རྒྱས་ཀྱི་སྙིང་པོ་སེམས་ཅན་ལ་ཡོད་པ་དྲང་དོན་ཡིན་པ་འདིའི་དོན་ལུང་གིས་ཀྱང་གྲུབ་སྟེ། དེ་བཞིན་གཤེགས་པའི་སྙིང་པོའི་ལེའུའི་མདོ་སྡེ་ལས། འདི་ལྟ་སྟེ། གཏེར་ཆེན་པོ་ནི་སེམས་ཀྱི་ངོ་བོ་ཉིད་ཀྱི་སེམས་ཅན་མ་ཡིན་པའོ། །ཞེས་གསུངས་པ་ལ་ལྟོས་ཤིག དེ་བཞིན་དུ་སློབ་དཔོན་ཟླ་བ་གྲགས་པས། དབུ་མ་ལ་འཇུག་པའི་འགྲེལ་པ་ལས། དྲི་མ་དང་བཅས་པའི་གོས་ཀྱིས་ཡོངས་སུ་དཀྲིས་པའི་ནང་ན། མཚན་སོ་གཉིས་དང་ལྡན་པའི་སངས་རྒྱས་ཀྱི་སྙིང་པོ་ཡོད་པ་དྲང་དོན་དུ་གསུངས་པ་དེ་ཡང་ཤེས་པར་གྱིས་ལ་སྒྲ་ཇི་བཞིན་དུ་ཞེན་པར་མི་བྱ་སྟེ།

མདོ་སྡེ་གང་ལས་ཕྱི་རོལ་སྣང་ཡོད་མིན། །ཞེས་སོགས་ཀྱི་ཐད་ཀྱི་རང་འགྲེལ་ལས། ལངྐར་གཤེགས་པའི་མདོ་དྲངས་པ་ལས། བཅོམ་ལྡན་འདས་ཀྱིས་དེ་བཞིན་གཤེགས་པའི་སྙིང་པོ་གསུངས་པ་དེ་རང་བཞིན་གྱི་འོད་གསལ་བ་ཐོག་མ་ནས་རྣམ་པར་དག་པ། མཚན་སུམ་ཅུ་རྩ་གཉིས་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། བཅོམ་ལྡན་འདས་ཀྱིས་རིན་པོ་ཆེ་རིན་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་དཀྲིས་པ་ལྟར་ཕུང་པོ་དང་ཁམས་དང་སྐྱེ་མཆེད་ཀྱི་གོས་ཀྱིས་ཡོངས་སུ་དཀྲིས་པ་འདོད་ཆགས་དང༌། ཞེ་སྡང་དང༌། གཏི་མུག་གི་ཟིལ་གྱིས་ནོན་པ་ཡོངས་སུ་རྟོག་པའི་རྟོག་པས་དྲི་མ་ཅན་དུ་གྱུར་པ་རྟག་པ་བརྟན་པའི་ཐེར་ཟུག་པ་ནི་བརྗོད་ན། བཅོམ་ལྡན་འདས་དེ་བཞིན་གཤེགས་པའི་སྙིང་པོར་སྨྲ་བ་འདི་ནི་མུ་སྟེགས་བྱེད་ཀྱི་བདག་ཏུ་སྨྲ་བ་དང་ཇི་ལྟར་འདྲ་བ་མ་ལགས། བཅོམ་ལྡན་འདས་མུ་སྟེགས་བྱེད་རྣམས་ཀྱང་རྟག་པ་བྱེད་པ་པོ། ༼༡༠༩༽ ཡོན་ཏན་མེད་པ། ཁྱབ་པ་མི་འཇིག་པའོ། །ཞེས་བདག་ཏུ་སྨྲ་བ་སྟོན་པར་བྱེད་དོ། །བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་ང་ཡི་དེ་བཞིན་གཤེགས་པའི་སྙིང་པོ་བསྟན་པ་ནི་མུ་སྟེགས་བྱེད་ཀྱི་བདག་ཏུ་སྨྲ་བ་དང༌། མཚུངས་པ་མ་ཡིན་ཏེ། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་དང༌། ཡང་དག་པའི་མཐའ་དང༌། མྱ་ངན་ལས་འདས་པ་དང༌། མ་སྐྱེས་པ་དང༌། མཚན་མ་མེད་པ་དང༌། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོར་བསྟན་པར་བྱས་ནས་བྱིས་པ་རྣམས་བདག་མེད་པས་འཇིགས་པར་འགྱུར་བའི་གནས་རྣམ་པར་སྤང་བའི་དོན་དུ་དེ་བཞིན་གཤེགས་པའི་སྒོ་བསྟན་པས་རྣམ་པར་མི་རྟོག་པའི་གནས་སྣང་བ་མེད་པའི་སྤྱོད་ཡུལ་སྟོན་ཏེ། བློ་གྲོས་ཆེན་པོ་མ་འོངས་པ་དང་ད་ལྟར་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བདག་ཏུ་སྨྲ་བ་ལ་མངོན་པར་བརྟེན་པར་མི་བྱ།

བློ་གྲོས་ཆེན་པོ་དཔེར་ན་རྫ་མཁན་འཇིམ་པའི་རྡུལ་གྱི་ཕུང་པོ་གཅིག་ལ་ལག་པ་དང༌། བཟོ་དང་ལག་གཟུང་དང༌། ཆུ་དང་སྲད་བུ་དང་ནན་ཏན་དང་ལྡན་པ་ལས། སྣོད་རྣམ་པ་སྣ་ཚོགས་བྱེད་དོ། །བློ་གྲོས་ཆེན་པོ་དེ་བཞིན་དུ་དེ་བཞིན་གཤེགས་པ་རྣམས་ཀྱང་ཆོས་ལ་བདག་མེད་པ་རྣམ་པར་རྟོག་པའི་བདག་རྣམ་པར་ལོག་པ་དེ་ཉིད་ཤེས་རབ་དང་ཐབས་ལ་མཁས་པ་དང་ལྡན་པ་རྣམ་པ་སྣ་ཚོགས་ཀྱིས་དེ་བཞིན་གཤེགས་པའི་སྙིང་པོ་བསྟན་པའམ། བདག་མེད་པ་བསྟན་པས་ཀྱང་རུང་སྟེ། རྫ་མཁན་བཞིན་དུ་ཚིག་དང་ཡི་གེའི་རྣམ་གྲངས་རྣམ་པ་སྣ་ཚོགས་ཀྱིས་སྟོན་ནོ། །དེ་ལྟར་དེའི་ཕྱིར་བློ་གྲོས་ཆེན་པོ་དེ་བཞིན་གཤེགས་པའི་ ༼༡༡༠༽ སྙིང་པོ་བསྟན་པས། མུ་སྟེགས་བྱེད་ཀྱིས་བདག་ཏུ་སྨྲ་བ་དང་མི་འདྲའོ། །བློ་གྲོས་ཆེན་པོ་དེ་ལྟར་དེ་བཞིན་གཤེགས་པ་རྣམས་ཀྱིས་མུ་སྟེགས་བྱེད་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་བའི་ཕྱིར་དེ་བཞིན་གཤེགས་པའི་སྙིང་པོ་བསྟན་པས། དེ་བཞིན་གཤེགས་པའི་སྙིང་པོ་སྟོན་ཏེ། ཞེས་གསུངས་པས་སོ། །མདོ་དེའི་དོན་ཅུང་ཟད་བཤད་ན། དྲིས་པ་དང༌། ལན་གཉིས། དང་པོ་ནི། བློ་གྲོས་ཆེན་པོས་བཅོམ་ལྡན་འདས་ལ་དོགས་གཅོད་ཀྱི་ཚུལ་དུ་མདོ་གཞན་ལས་དེ་བཞིན་གཤེགས་པའི་སྙིང་པོ་རང་བཞིན་གྱི་དྲི་མ་མེད་ཅིང་གདོད་མ་ནས་རྣམ་པར་དག་པ་མཚན་སོ་གཉིས་དང་རང་ཆས་སུ་ལྡན་པ་སེམས་ཅན་ཐམས་ཅད་ཀྱི་རྒྱུད་ལ་ཡོད་དེ། དཔེར་ན་རིན་པོ་ཆེ་རིན་ཐང་མེད་པ་གོས་དྲི་མ་ཅན་གྱི་ནང་ན་གཏུམས་ནས་ཡོད་པ་ལྟར། མ་དག་པའི་ཕུང་ཁམས་སྐྱེ་མཆེད་ཀྱི་གོས་ཀྱིས་དཀྲིས་པའི་ནང་ན་མཚན་དཔེས་བརྒྱན་པའི་སྙིང་པོ་དུག་གསུམ་གྱིས་བཅིངས་ཤིང་རྣམ་རྟོག་གི་དྲི་མ་འཐུག་པོས་སྔགས་པ་རྟག་བརྟན་ཐེར་ཟུག་ཏུ་བཀའ་སྩལ་ན། ཚུལ་དེ་ལྟ་བུའི་དེ་བཞིན་གཤེགས་པའི་སྙིང་པོ་དེ་ནི་མུ་སྟེགས་བྱེད་ཕུང་པོ་ལས་དོན་གཞན་པའི་བདག་འདོད་ཚུལ་དང་མཚུངས་པ་མ་ལགས་སམ། མུ་སྟེགས་བྱེད་རྣམས་ཀྱང་ཤེས་རིག་ཀུན་ལ་ཁྱབ་པའི་རྟག་པ་གཅིག་པུའི་བདག་སོགས་འགྲོ་བའི་སྙིང་ལ་གནས་པར་འདོད་པས་དེ་དང་ཚུལ་འདི་ཤིན་ཏུ་མཚུངས་པར་དགོངས་སོ། །ཞེས་པའི་དྲི་བ་སྟོན་པ་ལ།

བཅོམ་ལྡན་འདས་ཀྱིས་ཞེས་པ་ནས། བདག་ཏུ་སྨྲ་བ་སྟོན་པར་བྱེད་དོ་ཞེས་པའི་བར་བྱུང་ངོ༌། །གཉིས་པ་ལན་ལ། དགོངས་གཞི་བསྟན་པ། དགོས་པ་བསྟན་པ། དངོས་ལ་གནོད་བྱེད་ཟུར་གྱིས་བསྟན། དཔེ་དོན་སྦྱར་ཏེ་བསྟན་པ། དོན་བསྡུ་བ་དང་ལྔའོ། །དང་ ༼༡༡༡༽ པོ་ནི། ཚུལ་དེ་ལྟ་བུའི་དེ་བཞིན་གཤེགས་པའི་སྙིང་པོ་གསུངས་པ་ནི་དགོངས་གཞི་ཁྱད་པར་ཅན་ཡོད་པས། མུ་སྟེགས་བྱེད་ཀྱི་བདག་འདོད་ཚུལ་དང་མཚུངས་པ་མ་ཡིན་ཏེ། མདོ་གཞན་ལས་དེ་ལྟར་གསུངས་པ་ནི་སེམས་ཅན་གྱི་རྒྱུད་ཀྱི་སེམས་ཀྱི་ཆོས་དབྱིངས་དེ་སྟོང་ཉིད་ཡང་དག་པའི་མཐར་གྱུར་ཅིང་གདོད་མ་ནས་མྱ་ངན་ལས་འདས་པ་ལ་མཚན་སོ་གཉིས་དང་ལྡན་པར་བཏགས་པ་དང༌། གདོད་མ་ནས་མ་སྐྱེས་པ་ལ་བཏགས་པ་དང༌། དོན་དམ་པར་མཚན་མ་དང་སྨོན་པ་མེད་པ་ལ་བརྟེན་པ་དང་ཐེར་ཟུག་པར་བཏགས་ཏེ་སྙིང་པོར་བསྟན་པའི་ཕྱིར། ཞེས་འཆད་པ་ལ། བཅོམ་ལྡན་འདས་ཀྱིས་བཀའ་སྩལ་པ། །ཞེས་པ་ནས། དེ་བཞིན་གཤེགས་པའི་སྙིང་པོར་བསྟན་པར་བྱས་ནས་ཞེས་པའི་བར་བྱུང༌། དེའི་དགོངས་གཞི་སྟོང་ཉིད་ཡིན་པའི་འཆད་ཚུལ་འདི་བཞིན་མ་བྱུང་ན་ལན་བརྒྱར་འབད་ཀྱང་རྟོགས་པའི་ཐབས་བྲལ་ལོ། །གཉིས་པ་དགོས་པ་ནི། ཚུལ་དེ་ལྟ་བུའི་དེ་བཞིན་གཤེགས་པའི་སྙིང་པོ་གསུངས་པ་ཆོས་ཅན། བྱིས་པ་གནས་ལུགས་བདག་མེད་པའི་དོན་ལ་འཇིག་པ་རྣམས་རྗེས་སུ་གཟུང་བའི་ཆེད་དུ་ཡིན་ཏེ། དེ་རྣམས་ལ་རེ་ཞིག་འདི་ལྟར་བསྟན་པས་ཁ་དྲངས་ཏེ་མཐར་གནས་ལུགས་རྣམ་པར་མི་རྟོག་པའི་ཆོས་ལུགས་ཟབ་མོ་ལ་སྦྱོར་བར་བྱེད་པའི་ཕྱིར། ཞེས་འཆད་པ་ལ། བྱིས་པ་རྣམས་ཞེས་པ་ནས། སྤྱོད་ཡུལ་སྟོན་ཏེ་ཞེས་པའི་བར་བྱུང༌། གསུམ་པ་ནི། རྒྱུ་མཚན་དེའི་ཕྱིར་ན་བྱང་ཆུབ་སེམས་དཔའ་ལམ་ལ་སློབ་བཞིན་པ་དང༌། སློབ་པར་འགྱུར་བ་རྣམས་ཀྱིས་བདག་ཏུ་སྨྲ་བ་ལ་བརྟེན་པར་མི་བྱ་སྟེ། ཚུལ་དེ་ལྟ་བུའི་དེ་བཞིན་གཤེགས་པའི་སྙིང་པོ་གསུངས་པ་བདག་ཏུ་སྨྲ་བ་དང་ ༼༡༡༢༽ ཆ་འདྲ་བ་དེ་བྱིས་པ་རྣམས་ཁ་དྲང་བའི་དོན་ཙམ་ཡིན་པའི་ཕྱིར།

ཞེས་འཆད་པ་ལ། བློ་གྲོས་ཆེན་པོ་མ་འོངས་པ་དང་ཞེས་པ་ནས། བརྟེན་པར་མི་བྱ་ཞེས་པའི་བར་འདི་བྱུང༌། འདིས་ནི་ཞར་ལ་དངོས་ལ་གནོད་བྱེད་བསྟན་པ་ཡིན་ཏེ། ཚུལ་དེ་ལྟ་བུའི་སྙིང་པོ་རེ་ཞིག་གདུལ་བྱ་ཁ་དྲང་བའི་ཆེད་ཙམ་མ་གཏོགས་མུ་སྟེགས་བྱེད་ཀྱི་བདག་ཏུ་སྨྲ་བ་དང་ཁྱད་པར་མེད་པར་དོར་བྱར་བསྟན་པའི་ཕྱིར། བཞི་པ་ནི། ཚུལ་དེ་ལྟ་བུའི་སྙིང་པོ་གསུངས་པ་ཡང་དེ་བཞིན་གཤེགས་པ་རྣམས་ཐབས་ལ་མཁས་པའི་ཁྱད་པར་དང་ལྡན་པ་ཡིན་ཏེ། དཔེར་ན་རྫ་མཁན་མཁས་པས་འཇིམ་པའི་ཕུང་པོ་ཞིག་ལ་བཟོ་ལུགས་སྣ་ཚོགས་པས་སྣོད་སྣ་ཚོགས་པ་འབྱུང་བ་དེ་བཞིན་དུ། སངས་རྒྱས་ཀྱིས་ཀྱང་ཆོས་ཀྱི་གནས་ལུགས་བདག་མེད་པ་གཅིག་ཉིད་ལ་སྟོན་ཚུལ་གྱི་ཁྱད་པར་སྣོད་དང་མཐུན་པར་ཚུལ་དེ་ལྟ་བུའི་སྙིང་པོ་བསྟན་པའམ། གནས་ལུགས་བདག་མེད་སྟོན་པ་ཡང་མཛད་དེ། བརྗོད་བྱེད་ཀྱི་ཚིག་ཀྱང་རྣམ་གྲངས་སྣ་ཚོགས་ཀྱི་སྒོ་ནས་སྟོན་པར་མཛད་པ་ཡིན་ནོ། །ཞེས་འཆད་པ་ལ། བློ་གྲོས་ཆེན་པོ་དཔེར་ན་ཞེས་པ་ནས། སྣ་ཚོགས་ཀྱིས་སྟོན་ནོ་ཞེས་པའི་བར་བྱུང༌། ལྔ་པ་དོན་བསྡུ་བ་ནི། སྔར་བཤད་པ་དེ་ལྟར་དགོངས་གཞི་སོགས་དང་དཔེ་དོན་དེའི་ཕྱིར། ཚུལ་དེ་ལྟ་བུའི་སྙིང་པོ་གསུངས་པ་ནི་མུ་སྟེགས་བྱེད་ཀྱི་བདག་ཏུ་སྨྲ་བ་དང་མི་འདྲ་སྟེ། ཐབས་ལ་མཁས་པས་ཁྱད་པར་དང་ལྡན་པའི་དགོས་པ་ཡོད་པས་སོ། །མདོར་ན་མུ་སྟེགས་བྱེད་བདག་ཏུ་སྨྲ་བ་རྣམས་ཁ་དྲང་པའི་ཕྱིར་རེ་ཞིག་ཚུལ་དེ་ལྟ་བུའི་སྙིང་པོ་བསྟན་པས། མཐར་ཐུག་དེ་བཞིན་གཤེགས་པའི་སྙིང་པོ་མཚན་ཉིད་སྟོན་ཏེ། བྱེད་ལས་ནི་འཇིག་ཚོགས་ལ་ལྟ་བར་ལྷུང་བ་དེ་དག་གནས་སྐབས་སུ་ལྟ་ངན་ལས་ཐར་ནས་རྣམ་ཐར་སྒོ་གསུམ་ ༼༡༡༣༽ གྱི་སྤྱོད་ཡུལ་ལ་གནས་ཤིང༌། མཐར་ཐུག་མྱུར་དུ་བླ་ན་མེད་པའི་བྱང་ཆུབ་འཐོབ་པར་འགྱུར་བའི་ཕྱིར། ཞེས་འཆད་པ་ལ། དེ་ལྟར་དེའི་ཕྱིར་བློ་གྲོས་ཆེན་པོ་ཞེས་པ་ནས། དེ་བཞིན་གཤེགས་པའི་སྙིང་པོ་སྟོན་ཏེ། ཡང་དག་པའི་བདག་ཏུ་རྣམ་པར་རྟོག་པའི་ལྟ་བར་ལྷུང་བའི་བསམ་པ་ཅན་དག་རྣམ་པར་ཐར་པ་གསུམ་གྱི་སྤྱོད་ཡུལ་ལ་གནས་པའི་བསམ་པ་དང་ལྡན་ཞིང༌།

མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ཇི་ལྟར་མི་འགྱུར། ཞེས་པ་འདི་བྱུང༌། དེས་ན། བདག་ཉིད་ཆེན་པོའི་མཁས་འཇུག་ལས། དེ་བཞིན་གཤེགས་པའི་སྙིང་པོ་སོགས། །བདག་འཛིན་ཅན་རྣམས་དྲང་ཕྱིར་ཡིན། །ཞེས་གསུངས་པ་ཡང་ཚུལ་དེ་ལྟ་བུའི་སྙིང་པོ་ལ་དགོངས་པ་ཡིན་ཏེ། དྲངས་མ་ཐག་པའི་མདོ་དེར། མུ་སྟེགས་བྱེད་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་བའི་ཕྱིར་དེ་བཞིན་གཤེགས་པའི་སྙིང་པོ་བསྟན་པས། དེ་བཞིན་གཤེགས་པའི་སྙིང་པོ་སྟོན་ཏེ། ཞེས་གསུངས་པ་དང་དོན་གནད་གཅིག་ཏུ་བྱུང་བའི་ཕྱིར། སྙིང་པོ་ལན་གཉིས་གསུངས་པ་དེས་ཀྱང་གོ་ནུས་པ་ཡིན་ཏེ། སྙིང་པོ་སྔ་མ་ནི་ཁྱད་ཆོས་སྦྱར་བའི་ཚུལ་དེ་ལྟ་བུའི་སྙིང་པོ་བཏགས་པ་བ་དང༌། སྙིང་པོ་སྟོན་ཏེ་ཞེས་པ་ནས། སྙིང་པོ་མཚན་ཉིད་པ་ཁྱད་ཆོས་མ་སྦྱར་བར་སངས་རྒྱས་ཀྱི་ཆོས་ཉིད་ལ་སངས་རྒྱས་ཀྱི་སྙིང་པོར་བཞག་པ་དེ་དང་དོན་གཅིག་པས་སོ། །ཡང་སངས་རྒྱས་འཕྲིན་ཞུ་ལས་ཀྱང༌། ཁྱོད་ཀྱི་བདེ་གཤེགས་སྙིང་པོའི་སྒྲ། །ཁ་ཅིག་ངེས་པའི་དོན་དུ་འཆད། །བདག་གི་དྲང་བའི་དོན་དུ་ནི། །ལུང་དང་རིགས་པས་བསྒྲུབས་ཏེ་བཤད། །ཅེས་གསུངས་པའི་སྙིང་པོའི་སྒྲ་ཡང་ཁྱད་ཆོས་སྦྱར་བའི་སྙིང་པོ་དེ་ ༼༡༡༤༽ ལ་ཡིན་ཞིང༌། དེ་ཁ་ཅིག་གིས་ངེས་དོན་དུ་འཆད་པ་རྣམས་ནི། འོན་ཀྱང་མདོ་སྡེ་འགའ་ཞིག་དང༌། །ཞེས་སོགས་བདེ་གཤེགས་སྙིང་པོ་སྟོན་པའི་གཞུང་ཚོགས་འདི་དག་གི་དགག་པར་བྱ་བའི་ཕྱོགས་སྔ་མ་དང༌། བདག་ཉིད་ཆེན་པོས་དེ་དྲང་དོན་དུ་སྒྲུབ་པའི་ལུང་རིགས་ནི། དེའི་དགོངས་གཞི་སྟོང་ཉིད་ཡིན། ཞེས་སོགས་ཆོས་གསུམ་གསུངས་པ་ནི་རིགས་པ་དང༌། འདི་དོན་དེ་བཞིན་གཤེགས་པ་ཡི། །ཞེས་སོགས་སྙིང་པོའི་མདོའི་ལུང་དང༌། འཇུག་འགྲེལ་དུ་དྲངས་པའི་ལང་གཤེགས་ཀྱི་ལུང་རྣམས་དྲངས་པ་ནི། རིགས་པའི་རྒྱབ་རྟེན་གྱི་ལུང་ཡིན་ནོ། པཎ་ཆེན་གྱིས། མཁས་འཇུག་དང་འཕྲིན་ཞུའི་གཞུང་འདི་རྣམས་དྲངས་ནས།

སེམས་ཅན་གྱི་རྒྱུད་ལ་སངས་རྒྱས་ཀྱི་སྙིང་པོ་མེད་གསུངས་པ་ནི་གོང་འོག་གི་བབ་པ་དང༌། སྔ་ཕྱིའི་ཚིག་ལ་རྟོག་དཔྱོད་མི་མཛད་པར། སྒྲ་ཟིན་ཙམ་ལ་ཐུགས་རྩེ་གཏད་པར་སྣང་ངོ༌། །འོ་ན་གོས་ཧྲུལ་ནང་ན་རིན་ཆེན་ལྟར། །ཞེས་གསུངས་པས། རྒྱུད་བླའི་དཔེ་བདུན་པ་ལྟར་གྱི་སྙིང་པོ་མེད་པ་ཙམ་ཡིན་ནམ། དཔེ་དགུ་ཆར་གྱི་སྙིང་པོ་མེད་པ་ཡིན་ཞེ་ན། དཔེ་བདུན་པ་ནི་མཚན་གཞི་མཚོན་པ་ཙམ་ཡིན་ལ། དོན་ལ་བདུན་པས་མཚོན་ནས། སངས་རྒྱས་པད་ངན་སྦྲང་རྩི་སྦྲང་མ་ལ། །ཞེས་སོགས་དཔེ་དགུ་ཆར་གྱི་མཚོན་པའི་སྙིང་པོ་དྲང་དོན་དུ་བསྟན་པ་ཤེས་པར་བྱའོ། །གཞན་དུ་ན། སྙིང་པོའི་མདོ་ལས། རིགས་ཀྱི་བུ་དག་དེ་བཞིན་དུ་སེམས་ཅན་ཐམས་ཅད་ཀྱི་མངོན་པར་ཞེན་པའི་ཡིད་ལ་བྱེད་པའི་ཁྱིམ་ལྟ་བུར་གྱུར་པའི་འོག་ན། དེ་བཞིན་གཤེགས་པའི་སྙིང་པོ་སྟོབས་དང་མི་འཇིགས་པ་དང་མ་འདྲེས་པ་དང༌། སངས་རྒྱས་ཀྱི་ཆོས་ཐམས་ཅད་ཀྱི་མཛོད་དང༌། གཏེར་ཆེན་པོ་ཡོད་ཀྱང་ཞེས་སོགས་གསུངས་པ་འདི་ 

༼༡༡༥༽ སྙིང་པོས་འོག་གི་གཏེར་གྱི་དཔེས་བསྟན་པ་སྟོན་བྱེད་ཡིན་ལ། དེ་ལྟར་བསྟན་པ་དེ་དྲང་དོན་དུ་གཏན་ལ་མ་ཕབ་པར་ངེས་དོན་དུ་ཁས་ལེན་ན། སྟོབས་སོགས་ཡོན་ཏན་ཐམས་ཅད་དང་ལྡན་པའི་སངས་རྒྱས་ཀྱི་སྙིང་པོ་སེམས་ཅན་གྱི་རྒྱུད་ལ་ཡོད་པར་ཁས་ལེན་དགོས་པར་འགྱུར་རོ། །སེམས་ཀྱི་རང་བཞིན་སྤྲོས་བྲལ་འཁོར་འདས་ཀྱི། །གཞི་གཅིག་དེ་ནི་སྙིང་པོར་ལུང་གིས་བསྟན། །འགྲོ་བ་ཀུན་ལ་དེ་ཙམ་ཡོད་མོད་ཀྱི། །འོན་ཀྱང་ཐ་མའི་མདོ་དང་བསྟན་བཅོས་ལས། །འགྲོ་ལ་སྟོབས་སོགས་ཡོན་ཏན་མཚན་དཔེ་དང༌། །ལྡན་པའི་སྙིང་པོ་རྟག་བརྟེན་ཐེར་ཟུག་པ། །ཡོད་པར་གསུངས་པ་དྲང་པའི་དོན་ཡིན་ཞེས། །འཇམ་དབྱངས་བླ་མས་སྙིང་གི་གཏམ་བསྒྲགས་ཀྱང༌། །ད་དུང་གཞན་དུ་བློ་གྲོས་གོམས་སྟབས་འཁྱོར། །རང་ཚོད་གཏམ་གྱིས་རང་གི་གདུལ་བྱ་སྐྱོང༌། །འཇམ་དབྱངས་གསུང་གི་བདེན་གཏམ་རླུང་ལ་བསྐུར། །ད་སྟེ་ཕྱོགས་འཛིན་སྤོང་དང་ཤེས་ལྡན་དག །བར་གྱི་ཚིགས་བཅད་དོ། །གསུམ་པ་བསྔོ་བའི་ལག་ལེན་དང་དབྱེ་བ་ལ་འཁྲུལ་པ་དགག་པ་ལ་གཉིས་ཏེ། ལག་ལེན་ལ་འཁྲུལ་པ་དགག་པ་དང༌། དབྱེ་བ་ལ་འཁྲུལ་པ་དགག་པའོ། །དང་པོ་ནི། འདུལ་བ་སྟོད་ལུགས་པ་དང༌། བོད་ཀྱི་འདུལ་འཛིན་ཁ་ཅིག བསྔོ་བ་བྱེད་པའི་ཚེ་རིལ་བ་སྤྱི་བླུགས་ཀྱི་ཆུ་བསྒྲེང་བའི་ལག་ལེན་བྱེད་ཅེས་གྲག་གོ །དེ་ལྟ་བུའི་ཕྱག་ལེན་དེ་ནི་ཆོས་ཅན། སངས་རྒྱས་པ་ལ་མེད་དེ། མུ་སྟེགས་རིག་བྱེད་པའི་ལུགས་དང་འདྲེས་པའི་ལག་ལེན་ཡིན་པའི་ཕྱིར། སྔོན་རྒྱལ་པོ་ཐམས་ཅད་སྒྲོལ་གྱིས་བྲམ་ཟེ་སློང་མོ་བ་ལ། གླང་པོ་ཆེ་དང་བུ་དང་བུ་མོ་སྦྱིན་པ་དང༌། བརྒྱ་བྱིན་ལ་བཙུན་མོ་སྦྱིན་ ༼༡༡༦༽ པའི་ཚེ། རིལ་བ་ནས་ཆུ་བསྒྲེངས་པའི་ཚུལ་མཛད་པ་ནི། སློང་བ་པོའི་བྲམ་ཟེ་མུ་སྟེགས་རིག་བྱེད་པ་ཡིན་པ་དང༌། དེའི་ཚེ་ཡུལ་དེ་ན་རིག་བྱེད་པའི་ལུགས་དར་བས་དེའི་ལུགས་སུ་མཛད་པ་ཡིན་ཏེ། བདག་ཉིད་ཆེན་པོའི་གསུང་ཆག་ལོའི་དྲི་ལན་ལས།

བསྔོ་བའི་ཚེ་ན་ཆུ་བསྒྲེང་བ། །སངས་རྒྱས་པ་ལ་འདི་མ་གྲགས། །ཐམས་ཅད་སྒྲོལ་གྱིས་བྲམ་ཟེ་ལ། །མཛད་པ་མུ་སྟེགས་མགུ་ཕྱིར་ཡིན། །ཞེས་གསུངས་པས་སོ། །དེས་ན་ལག་ལེན་གང་དང་གང་བྱེད་པ་ཐམས་ཅད་སངས་རྒྱས་ཀྱི་གསུང་བཞིན་དུ་གུས་པས་བསྒྲུབ་རིགས་པ་ཡིན་ཏེ། སངས་རྒྱས་ཀྱི་གསུང་དང་མཐུན་པའི་ལག་ལེན་ལས་བདེ་འབྲས་ཐམས་ཅད་འབྱུང་བའི་ཕྱིར་རོ། །གཉིས་པ་ནི། བསྔོ་བ་ལ་བསྔོ་རྒྱུའི་དགེ་རྩ་གཞན་དུ་འགྱུར་བ་ཞིག་དགོས། བསྔོ་བ་པོ་རང་གིས་བསྔོས་པ་བཞིན་གྱི་འབྲས་བུ་ངེས་པར་འགྲུབ་པ་ཞིག་དགོས་སམ་སྙམ་ན། བསྔོ་བ་དེ་ཡང་ཆོས་ཅན། མདོར་བསྡུ་ན་གཉིས་སུ་ཡོད་དེ། བསྔོས་པ་བཞིན་གྱི་འབྲས་བུ་འགྲུབ་ཏུ་རུང་བ་གནས་ཀྱི་བསྔོ་བ་དང༌། དེ་འགྲུབ་ཏུ་མི་རུང་བ་གནས་མིན་གྱི་བསྔོ་བ་དང་གཉིས་སུ་ཡོད་པའི་ཕྱིར། འདི་དག་རང་བཟོ་ཡིན་ནོ་ཞེ་ན་མ་ཡིན་ཏེ། མདོ་ཐ་དད་ལས་གསུངས་པའི་ལུང་ཁུང་དང་སྦྱར་དུ་ཡོད་པའི་ཕྱིར། ཇི་ལྟར་ན་གནས་ཀྱི་བསྔོ་བ་ཆོས་ཅན། མདོ་ལས་གསུངས་པ་ཡིན་ཏེ། འཇམ་དཔལ་གྱི་སངས་རྒྱས་ཀྱི་ཞིང་གི་བཀོད་པའི་མདོ་ལས། ཀུན་རྫོབ་ཀྱི་ཆོས་ཐམས་ཅད་རྐྱེན་ཀུན་སློང་ལ་རགས་ལས་པ་བཞིན་ཏེ། འདུན་པའི་རྩ་བ་ལ་རབ་ཏུ་གནས་པས་གང་ཟག་གང་གིས་འདུན་པ་དྲག་པོས་བསྔོ་བ་དང་སྨོན་ལམ་ཅི་བཏབ་པ་དེ་འདྲའི་འབྲས་བུ་འདོད་པ་བཞིན་ཐོབ་པར་འགྱུར་རོ། །ཞེས་གསུངས་པ་ནི་ ༼༡༡༧༽ ཁྱོད་ལ་དགོངས་པ་ཡིན་ནོ། །ཡང་གནས་མིན་གྱི་བསྔོ་བ་ཆོས་ཅན། ཁྱོད་མདོ་ལས་གསུངས་པ་ཡིན་ཏེ། དྲི་མེད་བྱིན་གྱིས་ཞུས་པའི་མདོ་ལས། རིགས་ཀྱི་བུ་ཆོས་རྣམས་ཀྱི་ཆོས་ཉིད་ནི་སྨོན་ལམ་གྱི་དབང་གིས་བསྒྱུར་བར་མི་ནུས་སོ། །གལ་ཏེ་ནུས་པར་གྱུར་ན། དེ་བཞིན་གཤེགས་པ་རེ་རེའི་དགོངས་པ་དེ་སྨོན་ལམ་གྱི་དབང་གིས་ཇི་ལྟར་མི་འགྲུབ་སྟེ། རྣམ་གྲངས་འདིས་ནི་སྨོན་ལམ་གྱི་དབང་གིས་བསྒྱུར་མི་ནུས་པར་རིག་པར་བྱའོ། ཞེས་གསུངས་པ་འདི་ནི་ཁྱོད་ཉིད་ལ་དགོངས་པ་ཡིན་པའི་ཕྱིར།

མདོ་དེའི་དོན་ནི། འཁོར་བའི་ཕྱི་མཐའ་མེད་པ་སོགས་ཆོས་རྣམས་ཀྱི་རྟེན་འབྲེལ་གྱི་ཆོས་ཉིད་དུ་གྲུབ་པ་ནི། སྨོན་ལམ་གྱི་དབང་གིས་ཀྱང་བསྒྱུར་མི་ནུས་ཏེ། གལ་ཏེ་ནུས་ན་སྔོན་གྱི་སངས་རྒྱས་རེ་རེས་ཀྱང་འཁོར་བ་སྟོངས་པར་གྱུར་ཅིག ཅེས་པའི་སྨོན་ལམ་བཏབ་པ་དེ་དེང་སང་ཅིས་མི་འགྲུབ་སྟེ་འགྲུབ་རིགས་པར་འགྱུར་རོ། །ཞེས་པའོ། །པཎ་ཆེན་གྱིས། ཆོས་ཉིད་བསྔོ་རྒྱུར་བྱེད་པ་ནི། །བློ་སྦྱོང་དུ་ཡང་མི་རུང་ན། །གནས་མིན་བསྔོ་བ་གསུངས་དེ་ཅི། །ཞེས་དྲིས་པ་ནི། ཆོས་རྣམས་ཆོས་ཉིད་ཅེས་པའི་ཚིག་ལ་འཁྲིས་པར་སྣང་ཡང་འདིའི་ཆོས་ཉིད་ནི། གནས་ལུགས་ཀྱི་ཆོས་ཉིད་མ་ཡིན་པས། དོགས་པ་ཆེར་མེད་དེ། འདི་ནི་རྒྱུ་ལས་འབྲས་བུ་སྐྱེ་བ་དང༌། འཁོར་བ་སྟོངས་པའི་དུས་མེད་པ་སོགས་ཀུན་རྫོབ་ཀྱི་ཆ་འགའ་ཞིག་ལ་རྟེན་འབྲེལ་གྱི་ཆོས་ཉིད་ཅེས་ཡོངས་སུ་གྲགས་པ་དེ་ཡིན་ནོ། །བསྔོ་བ་དང་སྨོན་ལམ་གྱི་ཁྱད་པར་ནི། དགེ་རྩ་བསྔོ་རྒྱུར་བྱས་ནས་དེ་ལ་མི་དམིགས་པའི་ཤེས་རབ་ཀྱིས་རྒྱས་བཏབ་སྟེ་སྨོན་ལམ་འདེབས་པ་ནི་བསྔོ་བ་དང༌། བསྔོ་རྒྱུའི་དགེ་རྩ་དང་མ་འབྲེལ་བར་སྨོན་ལམ་རང་རྐྱང་དུ་འདེབས་པ་ ༼༡༡༨༽ དང༌། བསྔོ་རྒྱུ་དང་འབྲེལ་ཡང་མི་དམིགས་པའི་རྣམ་པས་མ་ཟིན་པ་ནི་སྨོན་ལམ་ཙམ་ཡིན་པས། སྨོན་ལམ་དང་བསྔོ་བ་འདི་གཉིས་སྤྱི་དང་བྱེ་བྲག་གི་ཁྱད་པར་ཙམ་ཡོད་དོ། །གསེར་ཐུར་ལས། སྨོན་ལམ་དེ་ཡང་མདོར་བསྡུ་ན། །གནས་དང་གནས་མ་ཡིན་པ་གཉིས། །ཞེས་སོགས་གཞུང་བཅོས་པ་ནི། རང་ཉིད་གནས་ཀྱི་བསྔོ་བ་དང༌། གནས་མིན་གྱི་བསྔོ་བ་གཏན་ནས་མི་བཞེད་པ་ལ་ཐུགས་རྩེ་གཏད་པ་འདྲ། དེ་ལྟར་ན་གནས་དང་གནས་མིན་གྱི་སྨོན་ལམ་ཡང་མེད་པར་འགྱུར་ཏེ། དེ་གཉིས་ཀྱི་གོ་དོན་འཇོག་རྒྱུ་མི་སྣང་བའི་ཕྱིར། གལ་ཏེ་སྨོན་པ་བཞིན་གྱི་འབྲས་བུ་འགྲུབ་ཏུ་རུང་བ་དང་མི་རུང་བ་ལ་བྱའོ་སྙམ་ན། འོ་ན་གནས་དང༌། གནས་མིན་གྱི་བསྔོ་བ་ལ་ཡང་སྐྱོན་མེད་པར་ཐལ།

ཇི་ལྟར་བསྔོས་པ་བཞིན་གྱི་འབྲས་བུ་འགྲུབ་ཏུ་རུང་བ་དང་མི་རུང་བ་ལ་དེ་གཉིས་སུ་འཇོག་པའི་ཕྱིར་ཏེ། སྨོན་ལམ་ལ་དེའི་ཕྱིར། གལ་ཏེ་གནས་དང་གནས་མིན་གྱི་བསྔོ་བ་བཞེད་ན་གཞུང་བཅོས་པ་ལ་དགོས་པ་ཡེ་མི་འདུག་ཅིང༌། ཡང་ན་མདོ་དྲངས་པ་གཉིས་པོ་དེའི་སྨོན་ལམ་དེ་བསྔོ་རྒྱུའི་དགེ་རྩ་དང་མ་འབྲེལ་བས་བསྔོ་བ་མིན་ནོ་སྙམ་དུ་དགོངས་པ་འདྲ། གང་ལྟར་འཇམ་དབྱངས་ལ་འཁྲུལ་པ་མེད་པས་ད་དུང་ལན་རིམ་གྱིས་འབུལ་བ་ལགས་སོ། །གསུམ་པ་དོན་བསྡུ་བ་ནི། ཆོས་དབྱིངས་དགེ་བ་མ་ཡིན་པ་ལུང་རིགས་ཀྱིས་བསྒྲུབས་ཟིན་པ་དེས་ན། བསྔོ་རྒྱུའི་དགེ་བ་དང༌། བཤགས་པར་བྱ་བའི་སྡིག་པ་ཡང་སྐྱེས་བུའི་རྩོལ་བས་བྱས་པའི་དགེ་སྡིག་ཡིན་མོད་ཀྱི། མ་བྱས་པ་ལ་དགེ་སྡིག་མེད་དེ། དགེ་སྡིག་གང་རུང་ཡིན་ན། རང་རྒྱུད་རྩ་བ་གསུམ་གྱི་ཀུན་ནས་བསླང་སྟེ་བསྐྱེད་པ་ཡིན་དགོས་པའི་ཕྱིར། དེ་ལྟར་ ༼༡༡༩༽ དགོས་པའི་རྣམ་གཞག་གམ་རྒྱུ་མཚན་བཤད་ཀྱིས་ཉོན་ཞེས་གདམས་ཏེ། ཇི་ལྟར་ན། ཀླུ་སྒྲུབ་ཀྱི་རིན་ཆེན་འཕྲེང་བ་ལས། འདོད་ཆགས། ཞེ་སྡང༌། ལས་འབྲས་ལ་རྨོངས་པའི་གཏི་མུག་དང་གསུམ་ནི་མི་དགེ་བའི་རྩ་བ་ཡིན་པས། དེ་གསུམ་གང་རུང་གིས་ཀུན་ནས་བསླང་སྟེ་བསྐྱེད་པའི་ལས་ནི་མི་དགེ་བ་དང༌། མ་ཆགས་པ་དང༌། ཞེ་སྡང་མེད་པས་སེམས་བྱུང་དང༌། ལས་འབྲས་ལ་རྨོངས་པའི་གཏི་མུག་མེད་པའི་སེམས་བྱུང་དང་གསུམ་ནི་དགེ་བའི་རྩ་བ་དང༌། དེ་གསུམ་གང་རུང་གིས་ཀུན་ནས་བསླང་སྟེ་བསྐྱེད་པའི་ལས་ནི་དགེ་བ་ཡིན་ནོ་ཞེས་གསུངས་པའི་དགོངས་པ་ཤེས་ནས་སྡེ་སྣོད་ལ་སྦྱངས་པའི་མཁས་པ་རྣམས་ཀྱིས་དཔྱད་པར་བྱའོ། །འདིར་ཆགས་སྡང་རྨོངས་གསུམ་གྱིས་བསྐྱེད་པའི་ལས་ཀུན་མི་དགེ་བ་ཡིན་ནམ། ཟག་བཅས་དགེ་བ་གཏི་མུག་གིས། །ཀུན་སློང་དག་ལས་འབྱུང་དེ་ཅི། །ཞེས་དྲིས་པའི་ལན་ནི། ཀུན་མཁྱེན་བླ་མས་ཟག་བཅས་ཀྱི་དགེ་བ་གཏི་མུག་གིས་བསྐྱེད་པ་ཡིན་ཀྱང༌། གཏི་མུག་གིས་ཀུན་ནས་བསླང་སྟེ་བསྐྱེད་པ་མ་ཡིན་པར་བཞེད་པ་འདི་ཉིད་ལ་ཤིན་ཏུ་ལེགས་པ་ཡིན་ནོ། །དེ་ཡང་ཟག་བཅས་ཀྱི་དགེ་བ་གཏི་མུག་གིས་བསྐྱེད་པ་ཡིན་ཏེ།

རྟེན་འབྲེལ་ཡན་ལག་བཅུ་གཉིས་སྔ་མ་སྔ་མའི་རྐྱེན་གྱིས་ཕྱི་མ་ཕྱི་མ་འབྱུང་བའི་ཚེ་དེ་ཁོ་ན་ཉིད་ལ་རྨོངས་པའི་མ་རིག་པ་ལས་འདུ་བྱེད་ཀྱི་རྟེན་འབྲེལ་འབྱུང་ཞིང༌། འདུ་བྱེད་དེ་ལ་བསོད་ནམས་དང་བསོད་ནམས་མ་ཡིན་པ་དང་མི་གཡོ་བའི་ལས་དང་གསུམ་ཡོད་པས་སོ། །ཟག་བཅས་ཀྱི་དགེ་བ་གཏི་མུག་གིས་ཀུན་ནས་བསླང་སྟེ་བསྐྱེད་པ་མ་ཡིན་ཏེ། ཀུན་ནས་སློང་བྱེད་ཀྱི་མ་རིག་པ་ནི། སྦྱོར་བ་རྩ་བ་གསུམ་ལས་སྐྱེས་ཞེས་པ་ལྟར་གྱི་རྩ་བ་གསུམ་གྱི་ནང་ཚན་དུ་ ༼༡༢༠༽ གྱུར་པའི་མ་རིག་པ་ཡིན་ཞིང༌། དེས་ཀུན་ནས་བསླང་སྟེ་དགེ་བ་བསྐྱེད་པ་མེད་པའི་ཕྱིར། དེས་ན་མི་དགེ་བའི་རྩ་བ་གསུམ་གྱི་ནང་ཚན་དུ་གྱུར་པའི་མ་རིག་པ་དང༌། ཀུན་སློང་གི་མ་རིག་པ་དང༌། འདོད་ཆགས་ཞེ་སྡང་གཏི་མུག་གསུམ་ཞེས་པའི་གཏི་མུག་རྣམས་དོན་གཅིག་ཅིང༌། ངོ་བོ་ནི་ལས་འབྲས་ལ་རྨོངས་པའི་མ་རིག་པ་ཉིད་ཡིན་ནོ། །དེ་བཞིན་དུ་འདུ་བྱེད་ཀྱི་རྐྱེན་དུ་གྱུར་པའི་མ་རིག་པ་དང༌། ཐོག་མའི་མ་རིག་པ་དང༌། དེ་ཁོ་ན་ཉིད་ལ་རྨོངས་པའི་མ་རིག་པ་རྣམས་དོན་གཅིག་ཅིང༌། ངོ་བོ་ནི་ཕུང་པོ་ལ་བརྟེན་ནས་ངའོ་སྙམ་པའི་ངར་འཛིན་ལྷན་སྐྱེས་ཉིད་ཡིན་ནོ། །གཉིས་པ་ཐེག་པ་ཆེ་ཆུང་གི་དགེ་སྡིག་གཅིག་པ་དགག་པ་ནི། ཁ་ཅིག་དུག་གསུམ་གང་རུང་གིས་ཀུན་ནས་བསླང་ན་མི་དགེ་བ་དང༌། མ་ཆགས་པ་སོགས་དགེ་རྩ་གསུམ་པོ་གང་རུང་གིས་ཀུན་ནས་བསླང་ན་དགེ་བ་ཡིན་དགོས་པའི་གནད་ཀྱི་ཐེག་པ་ཆེ་ཆུང་གང་དུ་ཡང་དགེ་སྡིག་གི་རྣམ་གཞག་གཅིག་པ་ཡིན་ནོ། །ཞེས་སྨྲ་ན། དེ་དགག་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། ཐེག་པ་ཆེ་ཆུང་གི་དགེ་སྡིག་གི་རྣམ་གཞག་གཅིག་པ་མི་འཐད་དེ། ཉན་ཐོས་ཀྱི་དགེ་བ་ཕལ་ཆེར་རང་དོན་ཡིད་བྱེད་དང་འབྲེལ་བས་བྱང་ཆུབ་སེམས་དཔའི་སྡིག་པར་འགྱུར་བའི་ཕྱིར་དང༌། བྱང་ཆུབ་སེམས་དཔའི་དགེ་བ་འགའ་ཞིག་ཀྱང་གནས་སྐབས་སུ་འཁོར་བའི་བྱ་བ་དང་འབྲེལ་བས།

ཉན་ཐོས་རྣམས་ཀྱི་སྡིག་ཏུ་འགྱུར་བར་གསུངས་པ་ཡོད་པའི་ཕྱིར་རོ། །གཉིས་པ་རྒྱས་བཤད་ནི། ཉན་ཐོས་ལུགས་ཀྱི་དགེ་བ་བྱང་སེམས་ལ་སྡིག་ཏུ་འགྱུར་བ་ཡོད་དེ། དཔེར་ན་བསྐལ་པ་དུ་མར་དགེ་བའི་ལས་ལམ་ལ་སྤྱད་ཀྱང་ཉན་ཐོས་ཀྱི་ས་རུ་སེམས་བསྐྱེད་ན། སྐྱེད་མཁན་དེ་བྱང་ཆུབ་སེམས་དཔའི་གང་ཟག་ཡིན་ ༼༡༢༡༽ ན་སྡིག་པ་སྤྱི་ཞིང༌། ཉན་ཐོས་ཡིན་ན་སེམས་བསྐྱེད་དེ་ནི་དགེ་བ་ཆེན་པོ་ཡིན་པའི་ཕྱིར་ཏེ། མདོ་སྡུད་པ་ལས། གལ་ཏེ་བསྐལ་པ་དུ་མར་དགེ་བའི་ལས་ལམ་བཅུ། །སྤྱོད་ཀྱང་ཉན་ཐོས་རང་རྒྱལ་བྱང་ཆུབ་འདོད་བསྐྱེད་ན། །དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕེ། །ཞེས་གསུངས་པའི་ཕྱིར། ཡང་བྱང་སེམས་ཀྱི་དགེ་བ་ཉན་ཐོས་ལ་སྡིག་ཏུ་འགྱུར་བའི་དཔེར་བརྗོད་ཀྱང་ཡོད་དེ། འདོད་པའི་ཡོན་ཏན་ལྔ་ལ་ལོངས་སྤྱོད་ཀྱང་ཐབས་མཁས་ཀྱི་ཁྱད་པར་བྱང་ཆུབ་ཀྱི་སེམས་དང་ལྡན་ཞིང་སྤྱོད་པ་པོ་དེ་རྒྱལ་སྲས་ཡིན་ན་དགེ་ཆེན་དུ་འགྱུར། སྤྱོད་པ་པོ་དེ་ཉན་ཐོས་ཡིན་ན་སྡིག་ཏུ་འགྱུར་བའི་ཕྱིར་ཏེ། མདོ་སྡུད་པ་ལས། བྱང་ཆུབ་སེམས་དཔའ་འདོད་པའི་ཡོན་ཏན་ལྔ་སྤྱོད་ཀྱང༌། །སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། །སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་ན། །མཁས་པའི་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། །ཞེས་གསུངས་པའི་ཕྱིར། ཡང་བྱང་སེམས་ཀྱི་དགེ་བ་ཉན་ཐོས་ལ་སྡིག་ཏུ་འགྱུར་བའི་དཔེ་གཞན་ཡང་ཡོད་དེ། གཞན་དོན་གྱི་སེམས་བརྟན་པའི་སྒོ་ནས་བརྟག་པ་མཐར་བཟུང་དུ་ཕམ་པ་བཞི་པོ་ཐམས་ཅད་སྤྱད་ན་ཡང༌། རྟེན་གྱི་གང་ཟག་བྱང་ཆུབ་སེམས་དཔའ་ལ་དགེ་བ་ཡིན་ཞིང༌། ཉན་ཐོས་རྣམས་ལ་སྡིག་ཏུ་འགྱུར་པའི་ཕྱིར་ཏེ། ཐབས་ལ་མཁས་པའི་མདོ་ལས། རིགས་ཀྱི་བུ་ཡོངས་སུ་རྟག་པ་བཟུང་ནས་གལ་ཏེ་རབ་ཏུ་བྱུང་བའི་བྱང་སེམས་རྩ་བའི་ལྟུང་བ་བཞི་པོ་ཐམས་ཅད་ལས་འདས་པར་གྱུར་ཀྱང༌།

ཐབས་མཁས་པ་འདིས་སྤྱོད་པར་བྱེད་ན། བྱང་ཆུབ་སེམས་དཔའི་ལྟུང་བར་མི་འགྱུར་བར་ངས་ ༼༡༢༢༽ བཤད་དོ། །ཞེས་གསུངས་པས་སོ། །ཡང་རྒྱལ་སྲས་དགེ་བ་ཉན་ཐོས་ལ་སྡིག་ཏུ་འགྱུར་བའི་དཔེ་གཞན་ཡང་ཡོད་དེ། འཁོར་བའི་འགྲོ་ལ་ཆགས་ཤིང་བསམས་བཞིན་དུ་སྐྱེ་བ་ལེན་པ་ནི་གཞན་དོན་ཡིན་ཡང་ཉན་ཐོས་ལ་སྡིག་ཏུ་འགྱུར་ཞིང༌། གཞན་དོན་དུ་འཁོར་བར་ཆགས་པ་དེ་ཉིད་རྒྱལ་སྲས་ཀྱི་དགེ་བ་ཡིན་པར་ཤེས་པར་བྱ་དགོས་པའི་ཕྱིར་ཏེ། ཉེ་བར་འཁོར་གྱིས་ཞུས་པའི་མདོ་ལས། ཉེ་བར་འཁོར་འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་བསྐལ་པ་ཚད་མེད་གྲངས་མེད་པར་སྲིད་པར་སྐྱེ་བ་ལེན་ཀྱང༌། སེམས་ཡོངས་སུ་མི་སྐྱོ་ཞིང་མི་ཞུམ་པ་དེ་ནི་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཡོངས་སུ་དག་པ་ཉིད་ཡིན་ལ། དེ་ནི་ཉན་ཐོས་ཀྱི་ཐེག་པའི་ཚུལ་ཁྲིམས་ཡོངས་སུ་མ་དག་པ་ཉིད་དང་ཤིན་ཏུ་འཆལ་བའི་ཚུལ་ཁྲིམས་ཉིད་ཡིན་ནོ། །ཞེས་གསུངས་པས་སོ། །ཐེག་པ་ཆེ་ཆུང་གི་དགེ་སྡིག་ཕན་ཚུན་གོ་བསྒྱུར་ཚུལ་དེ་ལྟར་ཡོད་ན་ཕན་ཚུན་དགེ་སྡིག་གི་གཞི་མཐུན་ཡོད་དམ་མེད། མེད་ན་གཞུང་གི་དངོས་བསྟན་དང་འགལ། ཡོད་ན་རིགས་པས་དེད་པའི་ཚེ་ཁྱབ་པ་མེད་མཚམས་གང་དུ་བྱེད་དཀའོ་ཞེ་ན། ཐེག་པ་ཆེ་ཆུང་གི་དགེ་སྡིག་གི་གཞི་མཐུན་ནི་མེད་དེ། ཉན་ཐོས་ཀྱི་དགེ་སྡིག་ཡིན་ན། དགེ་བ་དང་སྡིག་པ་སོ་སོར་ཡིན་དགོས། ཐེག་ཆེན་ལ་ཡང་དེའི་ཕྱིར་རོ། །ཉན་ཐོས་ཀྱི་དགེ་བ་ཐེག་ཆེན་གྱི་སྡིག་ཏུ་གསུངས་པའི་དོན་ནི། སྤྱིར་བཏང་ཐེག་དམན་དུ་སེམས་བསྐྱེད་པ་དེ་ཉན་ཐོས་ཀྱི་ལུགས་ཀྱི་དགེ་ཆེན་ཡིན་ཀྱང༌། བྱང་ཆུབ་སེམས་དཔས་ཐེག་དམན་དུ་སེམས་བསྐྱེད་ན་བྱང་སེམས་ཀྱི་སྡོམ་པ་གཏོང་བས་སྡིག་པ་ཤིན་ཏུ་ལྕི་བ་ཡིན་ཞེས་ ༼༡༢༣༽ པའོ། །དེས་ན་གནད་ཀྱི་དོན་ནི། བྱང་ཆུབ་སེམས་དཔའ་སྡིག་པ་ལྕི། །ཞེས་པའི་སྡིག་པ་དང༌། དེ་ནི་ཉན་ཐོས་དགེ་ཆེན་ཡིན། །ཞེས་པའི་དགེ་བའི་མཚན་གཞི་ནི་སོ་སོར་བྱ་སྟེ།

བྱང་སེམས་ལས་དང་པོ་པས་གཞན་དོན་གྱི་ཁུར་བོར་ཏེ་སླར་ཐེག་དམན་དུ་སེམས་བསྐྱེད་པ་ནི། བྱང་ཆུབ་སེམས་དཔའི་སྡིག་པ་ལྕི་ཞེས་པའི་སྡིག་པ་དང༌། ཐེག་པ་ཆེན་པོ་པ་མ་ཡིན་པའི་གང་ཟག་གིས་ཐེག་དམན་དུ་སེམས་བསྐྱེད་པ་ནི། དེ་ནི་ཉན་ཐོས་དགེ་ཆེན་ཡིན། །ཞེས་པའི་དགེ་བའི་མཚན་གཞི་ཡིན་ནོ། །དེ་ནི་ཞེས་གཞི་གཅིག་ལ་བཀར་བ་ལྟར་སྣང་ཡང༌། ཤན་ཤུན་ཕྱེ་ནས་མི་འདྲ་བ་སོ་སོར་ངོས་འཛིན་དགོས་པ་ནི། དེ་ནི་མཚན་མར་དམིགས་སྒོ་ནས། །ཐབས་མ་ཡིན་པས་རིང་བ་སྟེ། །དེ་ནི་ཐབས་ལ་མཁས་པ་ཡི། །ཞེས་སོགས་གསུང་རབ་མང་པོ་ན་ཡོད་པས་བློ་གྲོས་ཀྱི་མིག་གིས་གསུང་རབ་ཀྱི་དོན་ལ་ལྟ་བའི་ཚེ་འཕྲུལ་ཆགས་པ་གཅེས་སོ། །འོ་ན་བྱང་སེམས་ཀྱིས་ཐེག་དམན་དུ་སེམས་བསྐྱེད་པ་དེ་སེམས་བསྐྱེད་ཡིན་པས་སྡིག་པར་འགལ་ལོ་སྙམ་ན། དེ་ལམ་དུ་གྱུར་པའི་སེམས་བསྐྱེད་དངོས་མ་ཡིན་ཏེ། བྱང་སེམས་ཀྱིས་སེམས་ཅན་བློས་བོར་ནས་རང་ཉིད་གཅིག་པུ་ཞི་བདེ་དོན་གཉེར་གྱི་བློ་བསྐྱེད་པའི་ཚེ་ན་ཐེག་ཆེན་ནས་ཐེག་དམན་དུ་ལྟུང་བ་ཡིན་ཀྱང༌། ཐེག་དམན་གྱི་ལམ་རྒྱུད་ལ་སྐྱེས་པ་མ་ཡིན་པའི་ཕྱིར་དང༌། རང་ཉིད་གཅིག་པུ་ཞི་བདེ་དོན་གཉེར་གྱི་བློ་སྐྱེས་པ་ཙམ་གྱིས་ཐེག་དམན་གྱི་ལམ་ཞུགས་སུ་མི་འགྱུར་བའི་ཕྱིར། དེས་ན་སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི་ཞེས་གསུངས་པའི་སེམས་བསྐྱེད་ཀྱང་སེམས་བསྐྱེད་མཚན་ཉིད་པ་མ་ཡིན་ཏེ། རང་ཉིད་གཅིག་པུ་ཞི་བདེ་དོན་གཉེར་གྱི་བློ་བསྐྱེད་པ་ཙམ་ 

༼༡༢༤༽ ལ་སེམས་བསྐྱེད་ཀྱི་སྒྲ་ཡངས་པར་བྱས་ཏེ་མིང་གིས་བཏགས་པ་ཙམ་ཡིན་པས་སོ། །ཉན་ཐོས་དགེ་བ་ཐེག་ཆེན་སྡིག་པ་དང༌། །ཐེག་ཆེན་དགེ་བ་ཉན་ཐོས་སྡིག་པ་རུ། །འགྱུར་ཞེས་བརླིང་པོའི་ཚིག་རྣམས་འོལ་ཚོད་དུ། །མ་བཞག་བློ་གྲོས་སྒྲིན་པོས་དཔྱད་དགོས་སོ། །སྤྱིར་བཏང་ཉན་ཐོས་ས་རུ་སེམས་བསྐྱེད་པ། །ཉན་ཐོས་དགེ་ཆེན་ཡིན་ཡང་བྱང་སེམས་ཀྱིས། །དེ་ལྟར་བསྐྱེད་ན་རྩ་བའི་ལྟུང་བ་ཞེས། །བློ་གྲོས་རྒན་པོའི་གཏམ་འདི་ཡོངས་ལ་འཕྲིན།། ༈ །།གསུམ་པ་ལས་ཀྱི་འབྲས་བུ་དཀར་ནག་ཟང་ཐལ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། འབྲི་གུང་པ་ཁ་ཅིག དཀར་ནག་ཟང་ཐལ་ཞེས་བྱ་བ་ལས་ནག་པོའི་རྣམ་སྨིན་སངས་རྒྱས་ཀྱིས་ཀྱང་མྱོང་དགོས་ཏེ། སྟོན་པའི་ཞབས་ལ་སེང་ལྡེང་གི་ཚལ་པ་ཟུག་པ་སོགས་འདུལ་བ་ལུང་ལས་སྐུ་ཚེ་སྔ་མའི་ལས་ངན་སྨིན་པར་གསུངས་པ་ཐམས་ཅད་ངེས་དོན་ཡིན་པས། ལས་དཀར་ནག་གི་འབྲས་བུ་སངས་རྒྱས་ཀྱི་སར་ཡང་ཟང་ཐལ་དུ་འགྲོ་ཞེས་པའི་ཆོས་སྐད་ངོ་མཚར་ཆེ་བར་གྲག་གོ །གཉིས་པ་ལ་གསུམ་སྟེ། འདུལ་ལུང་ལས་གསུངས་པ་དྲང་དོན་དུ་བསྒྲུབ་པ། ངེས་དོན་ཡིན་པ་ལ་གནོད་བྱེད་བསྟན་པ། ཤེས་བྱེད་ཀྱི་ལུང་རིགས་མཁས་པའི་གཞུང་དང་སྦྱར་བའོ། །དང་པོ་ནི། སྟོན་པ་ལ་ལས་ངན་སྨིན་པར་འདོད་པའི་འབྲི་གུང་པ་དེ་དག་གིས་ནི་དྲང་དོན་གྱི་ལུང་ལ་ངེས་དོན་དུ་འཁྲུལ་པར་ཟད་དོ། །ཇི་ལྟར་དྲང་དོན་ཡིན་ན། སྟོན་པ་འདི་དེད་དཔོན་སྙིང་རྗེ་ཆེན་པོར་གྱུར་པའི་ཚེ་ཚོང་པ་གཡོ་ཅན་ལ་མདུང་བསྣུན་ཏེ་བསད་པའི་ལས་ཀྱིས་ད་ལྟ་རྫོགས་པའི་སངས་རྒྱས་ཀྱི་ཞབས་ལ་སེང་ལྡེང་གི་ཚལ་པ་ཟུག་པ་དང༌། སྔོན་བྲམ་ཟེའི་ཁྱེའུ་བླ་མར་གྱུར་པའི་ཚེ་བླ་མས་སངས་རྒྱས་ནི་མཆོག་མ་ཡིན་ ༼༡༢༥༽ ཞིང༌། ཆོས་བསྟན་པ་ནི་མཆོག་མ་ཡིན་ནོ་ཞེས་སྨྲས་པའི་ལས་ཀྱི་རྣམ་པར་སྨིན་པས་ད་ལྟ་ཡང་ལོ་དྲུག་ཏུ་དཀའ་བ་སྤྱད་དགོས་པ་བྱུང་བ་དང༌། སྔོན་སངས་རྒྱས་རྣམ་གཟིགས་ཀྱི་བསྟན་པ་ལ་བྲམ་ཟེ་འཁོར་ལྔ་བརྒྱ་ཙམ་དང་ལྡན་པར་གྱུར་པའི་ཚེ་སངས་རྒྱས་འཁོར་བཅས་ལ་དགེ་སྦྱོང་འདི་དག་ནི་ནས་རུལ་པ་ཟ་བར་འོས་པ་ཡིན་ནོ། །ཞེས་སྨྲས་པའི་ལས་ཀྱི་ད་ལྟ་གྲོང་ཁྱེར་ཉོན་མོངས་མེད་པའི་ལྗོངས་སུ་དབྱར་ཟླ་བ་གསུམ་བཞུགས་པའི་ཚེ་རྟ་ཆས་ཀྱེ་ནས་རུལ་པ་གསོལ་དགོས་པ་བྱུང་བ་དང༌།

སྔོན་སྐྱེས་བུ་གཡོ་ཅན་པདྨའི་རྩ་ལག་ཏུ་གྱུར་པའི་ཚེ་སྨད་འཚོང་མ་བཟང་མོ་རལ་གྲིས་བསད་ནས། རལ་གྲི་ཁྲག་ཅན་དྲང་སྲོང་མདོག་ནག་གི་དྲུང་དུ་བོར་ནས་ཕྱིན་པའི་ལས་ཀྱི་ལྷག་མས། ད་ལྟ་བྲམ་ཟེའི་བུ་མོས་གཞོང་བུ་ལྟོ་བར་བཅངས་ཏེ་དགེ་སྦྱོང་ཁྱོད་ཀྱིས་ཁོ་མོ་སྦྲུམ་མོ་ཞེས་སྐུར་པ་བཏབ་པ་དང༌། སྔོན་རིག་བྱེད་སྨྲ་བའི་དྲང་སྲོང་འཁོར་མང་པོ་དང་ལྡན་པར་གྱུར་པའི་ཚེ། དྲང་སྲོང་གཞན་གྱིས་འཁོར་རྣམས་ཁ་དྲངས་པས་ཅིག་ཤོས་ཁྲོས་ཏེ་སྨོན་ལམ་ལོག་པར་བཏབ་པས། དེའི་རྒྱུས་ད་ལྟ་ལྷ་སྦྱིན་གྱིས་དགེ་འདུན་འཁོར་ལོའི་དབྱིན་བྱེད་པ་དང༌། སོགས་ཀྱི་སྒྲས་སྔོན་འཚོ་བྱེད་དུ་གྱུར་པའི་ཚེ། ཁྱིམ་བདག་གི་བུ་ཞིག་ལ་སྨན་མ་ཡིན་པ་བྱིན་ནས་འཁྲུ་བར་བྱས་པའི་ལས་ཀྱིས་ད་ལྟ་ཡང་སྟོན་པ་ལ་འཁྲུ་བའི་ནད་འབྱུང་བ་སོགས་ཐུབ་པའི་སྐུ་ཚེ་སྔ་མའི་ལས་ངན་སྨིན་པར་འདུལ་བ་ལུང་ལས་གསུངས་པ་ནི་དྲང་བའི་དོན་ཡིན་ཏེ། ཚུལ་དེ་ལྟ་བུས་འདུལ་བའི་སྐྱེ་བོ་ལ་དགོངས་པའི་དབང་གིས་གསུངས་པ་ཙམ་ཡིན་པས་སོ། །དེ་ལྟར་ཡིན་པ་ནི་ཐབས་ལ་མཁས་པའི་ ༼༡༢༦༽ མདོ་སྡེ་བལྟ་བར་རིགས་ཏེ། དེ་ནི་ངེས་དོན་གྱི་མདོ་སྡེ་ཡིན་པས་ཡིད་བརྟན་འཆར་རུང་ཞིང༌། དྲང་དོན་གྱི་མདོ་རྣམས་ལ་ཡིད་བརྟན་དུ་མི་རུང་བའི་ཕྱིར། དེ་ཡང་གསང་ཆེན་ཐབས་ལ་མཁས་པའི་མདོ་ལས། འདི་ལྟར་གལ་ཏེ། མཉན་ཡོད་ན་སྲིད་པ་ཐ་མ་པའི་མི་ཉི་ཤུ་ལ་དགྲ་བོ་ཉི་ཤུ་ཡོད་དེ། མཛའ་བཤེས་ལྟར་བཅོས་ནས་མི་ཉི་ཤུ་པོ་དེ་དག་གསོད་པར་སེམས་སོ། །དེའི་ཚེ་སྟོན་པས་སྐུ་ཚེ་སྔ་མའི་རྣམ་སྨིན་མྱོང་ཚུལ་བསྟན་པས་དགྲ་ཉི་ཤུ་པོ་དེ་དག་གིས་བཤགས་པ་ཕུལ། སྟོན་པས་ཀྱང་ཆོས་གསུངས་པས་ཉི་ཤུ་པོ་དེ་དག་བདེན་པ་མཐོང་བ་ལ་བཀོད་པ་སོགས་རྒྱ་ཆེར་གསུངས་པ་ནི་ལས་ཀྱི་རྣམ་སྨིན་མྱོང་ཚུལ་བསྟན་པ་ཡིན་ལ། དེ་ཉིད་དྲང་དོན་ཡིན་ཚུལ་ནི། དེ་མ་ཐག་མདོ་དེ་ཉིད་ལས། རིགས་ཀྱི་བུ་དེ་བཞིན་གཤེགས་པས་སེམས་ཅན་ལས་ཀྱི་བྱ་བ་ལས་གཟུང་བའི་ཕྱིར།

ཐབས་ལ་མཁས་པས། སེང་ལྡེང་གི་ཚལ་པ་ཞབས་ལ་ཟུག་པར་བསྟན་ཏེ། དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་པ་གང་ཡིན་པ་དེ་ཡང་སངས་རྒྱས་ཀྱི་ཐབས་ལ་མཁས་པའི་མཐུ་ཉིད་ཡིན་པར་བལྟ་བར་བྱའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པའི་སྐུ་རྡོ་རྗེ་མཁྲེགས་པ་ལྟར་མི་ཤིགས་པའི་སྐུ་ཡིན་པའི་ཕྱིར། ཞེས་གསུངས་པ་ཡིན་ནོ། །དེས་ན་སེམས་ཅན་ལས་ཀྱི་བྱ་བ་ལས་གཟུང་བའི་ཕྱིར་ཞེས་པས་རྣམ་སྨིན་མྱོང་ཚུལ་བསྟན་པའི་དགོས་པ་དང༌། མི་ཤིགས་པའི་སྐུ་ཡིན་པའི་ཕྱིར་ཞེས་པས་རྣམ་སྨིན་མྱོང་བ་དངོས་ཡིན་པ་ལ་དངོས་ལ་གནོད་བྱེད་བསྟན། དེ་བཞིན་དུ་ལོ་དྲུག་དཀའ་བ་སྤྱད་པ་སོགས་ལ་ཡང་ཐབས་ལ་མཁས་པའི་མདོ་ལས། དགོས་པ་དང་དངོས་ ༼༡༢༧༽ ལ་གནོད་བྱེད་གཉིས་གཉིས་ཀྱི་སྒོ་ནས་དྲང་དོན་དུ་གསུངས་པ་ཡིན་ནོ། །གཉིས་པ་གནོད་བྱེད་བསྟན་པ་ལ་གཉིས་ཏེ། ཐལ་བ་གསུམ་དགོད་པ་དང༌། ཕྱི་མ་རྒྱས་པར་བཤད་པའོ། །དང་པོ་ནི། གལ་ཏེ་རྫོགས་པའི་སངས་རྒྱས་ལ་ལས་ངན་སྨིན་པར་བཤད་པ་བདེན་པ་ངེས་དོན་ཡིན་ན་ནི། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་དོན་མེད་པར་ཐལ་ཞིང༌། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པ་ཉོན་མོངས་མེད་ཀྱང་ལས་ཀྱི་རྣམ་སྨིན་སྡུག་བསྔལ་དང་ལྡན་པ་དང་ཡང་འདྲ་བར་འགྱུར་བ་དང༌། ཆོས་སྐུ་ལས་ལོངས་སྐུ། ལོངས་སྐུ་ལས་སྤྲུལ་སྐུ་འབྱུང་བའི་སྐུ་གསུམ་གྱི་རྣམ་གཞག་ཀྱང་བྱར་མི་རུང་བར་ཐལ་བར་འགྱུར་རོ། །གཉིས་པ་ལ་བཞི་སྟེ། སྤྲུལ་གཞི་ངོས་གཟུང་བ། སྤྲུལ་པ་ངོས་གཟུང་བ། ཇི་ལྟར་སྤྲུལ་པའི་ཚུལ། སྐབས་དོན་གནོད་བྱེད་བསྟན་པའོ། དང་པོ་ནི། ཐུབ་པའི་དབང་པོ་ལ་ལས་ངན་སྨིན་པ་བདེན་ན་སྐུ་གསུམ་གྱི་རྣམ་གཞག་བྱར་མི་རུང་བ་དེ་ཡི་འཐད་པ་བཤད་ཀྱིས་ཉོན། ཞེས་གདམས་པའོ། །ཇི་ལྟར་ན། ལམ་ལ་བསླབས་པ་ལས་ཚོགས་གཉིས་རྫོགས་པའི་སངས་རྒྱས་ཆོས་ཀྱི་སྐུ་ཐོག་མར་འབྱུང་ལ། དེ་གཟུགས་ཀྱི་སྐུར་བཞེངས་པ་ནི་འོག་མིན་སྟུག་པོ་བཀོད་པར་ངེས་པ་ལྔ་ལྡན་དུ་སངས་རྒྱས་པའི་ལོངས་སྤྱོད་རྫོགས་པའི་སྐུ་ཉིད་ཡིན་ཏེ།

ལང་གཤེགས་ལས། རིན་ཆེན་སྣ་ཚོགས་མཛེས་པ་ཡིས། །འོག་མིན་གནས་ནི་ཉམས་དགའ་བ། །གཙང་མའི་གནས་ཀྱི་སྟེང་བཞུགས་ནས། །ཡང་དག་སངས་རྒྱས་དེར་སངས་རྒྱས། །ཞེས་གསུངས་པའི་ཕྱིར་རོ། །གཉིས་པ་ནི། ལོངས་སྐུ་དེའི་སྤྲུལ་པའི་ ༼༡༢༨༽ སྐུ་ཉིད་ནི་ཟས་གཙང་སྲས་སུ་འཁྲུལ་པའི་ཤཱཀྱ་སེང་གེ་འདི་ཡིན་ཏེ། རྒྱན་སྟུག་པོ་བཀོད་པ་ལས། གཙང་མའི་གནས་རྣམ་སྤངས་པ་ཡིས། །འོག་མིན་གནས་ནི་ཉམས་དགའ་བར། །ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་ནི་འདིར་འཚང་རྒྱ། །ཞེས་གསུངས་པའི་ཕྱིར་རོ། །གསུམ་པ་ནི། ཤཱཀྱ་སེང་གེ་འདི་ནི་གདུལ་བྱ་སྨིན་གྲོལ་ལ་དགོད་པའི་ཕྱིར་བྱ་རྒོད་ཕུང་པོ་སོགས་སུ་གཤེགས་པ་དང༌། དྲི་གཙང་ཁང་གི་ནང་དུ་ཏིང་ངེ་འཛིན་ལ་བཞུགས་པ་དང༌། འོད་སྲུང་ལ་སོགས་པ་ལ་ཆོས་སྟོན་ཅིག་གསུངས་ནས། སྐུ་མཉེལ་ནས་མནལ་དུ་གཟིམས་པ་དང༌། མུ་གེའི་ཚེ་གྲོང་དུ་བསོད་སྙོམས་ལ་བྱོན་པ་ན་གྲོང་དཔོན་གྱི་བུ་གཅེར་བུ་རལ་གྲི་ཐོགས་པས་བཀག་པ་དང༌། སཱ་ལའི་གྲོང་དུ་བསོད་སྙོམས་མ་རྙེད་པར་ལྷུང་བཟེད་སྟོང་པར་བྱོན་པ་དང༌། རྒྱལ་བུ་རྒྱལ་བྱེད་ཀྱི་ཚལ་དུ་བསོད་སྙོམས་མང་དུ་རྙེད་པ་དང༌། ལྷ་སྦྱིན་སོགས་དགྲ་དང༌། སྒྲ་གཅན་ཟིན་སོགས་ཉེ་ངུའི་འབྲེལ་པ་དང༌། འཕགས་སྐྱེས་པོས་ཤཱཀྱ་རྣམས་བསད་པའི་ཆོས་ཕྱོགས་ཉམས་མི་དགའ་བ། རྡོ་བའི་རད་རོང་ཅན་དུ་འོ་བརྒྱལ་ཆེན་པོར་གཟིམས་པ་དང༌། ཀླུའི་རྒྱལ་པོ་མ་དྲོས་པས་གདན་དྲངས་པའི་དུས་ལྟ་བུ་རེས་འགའ་སྨྱུང་བར་གཤེགས་པ་དང༌། གྲོང་ཁྱེར་བཟང་བྱེད་ན་གནས་པའི་མུ་སྟེགས་རྣམས་ཀྱིས། དགེ་སྦྱོང་གོའུ་ཏ་མས་སྒྱུ་མ་བསླབ་ཏེ་འཇིག་རྟེན་བསླུས་སོ་ཞེས་པ་ལ་སོགས་པ་གཞན་གྱིས་སྐུར་པ་སྣ་ཚོགས་དང༌། མཉན་དུ་ཡོད་པར་ཆོ་འཕྲུལ་ཆེན་པོ་བསྟན་པ་དང༌། སེར་སྐྱར་ཡབ་སྲས་མཇལ་བ་དང༌། གསལ་ལྡན་དུ་ལྷ་ལས་བབ་པ་སོགས་ཀྱི་ཚེ་རེ་འགའ་སྙན་པའི་ ༼༡༢༩༽ བ་དན་འཇིག་རྟེན་གསུམ་དུ་གྲགས་པ་དང༌།

རེས་འགའ་སྐུ་བདེ་བ་དང་ཐུགས་དགེས་པར་སྤྱོད་པ་དང༌། བར་མར་བཞུགས་པ་སོགས་མཛད་པ་རྣམ་པ་སྣ་ཚོགས་སྟོན་པ་ཆོས་ཅན། སྤྲུལ་པ་ཙམ་ཡིན་གྱི། རང་རྒྱུད་པ་མ་ཡིན་ཏེ། གདུལ་བྱ་འདུལ་བའི་ཆེད་དུ་སྣང་ཚུལ་སྣ་ཚོགས་སུ་བསྟན་པ་ཡིན་པའི་ཕྱིར་རོ། །བཞི་པ་ནི། གལ་ཏེ་བརྟག་པ་མཐར་བཟུང་དུ་སངས་རྒྱས་དངོས་ལ་ལས་ངན་སྨིན་པར་འདོད་ན་ཡང༌། སྤྲུལ་གཞི་ལོངས་སྐུ་ཉིད་ལ་སྨིན་པར་རིགས་ཀྱི། དེས་སྤྲུལ་པའི་ཤཱཀྱ་ཐུབ་པ་སོགས་ལ་སྨིན་པར་འདོད་པ་མུན་སྤྲུལ་ཡིན་ཏེ། ཤཱཀྱ་ཐུབ་པ་ནི་ལོངས་སྐུའི་སྤྲུལ་པ་ཙམ་ཡིན་པའི་ཕྱིར། དཔེར་ན་སྒྱུ་མའི་མཁན་པོས་ལས་ངན་བྱས་ན་ལས་ངན་གྱི་འབྲས་བུ་བྱེད་པ་པོ་རང་ལ་འབྱུང་གི དེས་སྤྲུལ་པའི་རྟ་གླང་སོགས་ཀྱི་སྒྱུ་མ་ལ་མི་འབྱུང་བ་བཞིན་ནོ། འདི་ནི་ལན་གྱི་སྤོབས་པ་དང་བྲལ་བའི་རིགས་པ་ཟླ་མེད་པ་ཡིན་ནོ། །གནོད་བྱེད་བསྟན་ཟིན་པ་དེས་ན་འདུལ་བ་ལུང་ལས། སྟོན་པ་ལ་སྐུ་ཚེ་སྔ་མའི་ལས་ངན་སྨིན་པར་གསུངས་པའི་དགོངས་པ་དྲང་དོན་ཡིན་པར་ཤེས་དགོས་སོ། །གསུམ་པ་མཁས་པའི་གཞུང་དང་སྦྱར་བ་ནི། སངས་རྒྱས་ལ་ལས་ངན་སྨིན་པར་གསུངས་པ་དྲང་དོན་ཡིན་པ་དང༌། དྲང་དོན་གྱི་མདོ་སྒྲ་ཇི་བཞིན་དུ་ཁས་ལེན་དུ་མི་རུང་བ་འདི་ཡི་ལུང་དང་རིགས་པ་རྣམས་དབྱིག་གཉེན་གྱི་རྣམ་བཤད་རིགས་པ་དང༌། ལེགས་ལྡན་བྱེད་ཀྱི་རྟོག་གི་འབར་བ་སོགས་མཁས་པའི་གཞུང་བཞིན་དུ་ཤེས་པར་བྱ་སྟེ། རྣམ་བཤད་རིགས་པ་ལས། ཀུན་ཏུ་སྣང་བའི་མདོ་ལས་ཀྱང་སྒྲ་ཇི་བཞིན་དུ་འཛིན་ན་ཉེས་པ་ལྔ་ཡོད་དོ། །ལྔ་གང་ཞེ་ན། མི་མོས་ ༼༡༣༠༽ པའི་གནས་སུ་གྱུར་བའི་ཉེས་པ་དང༌། རྩ་བ་ཉམས་པའི་ཉེས་པ་དང༌། གཞན་ལ་བསླུ་བར་བྱེད་པའི་ཉེས་པ་དང༌། སྟོན་པ་ལ་སྐུར་པ་འདེབས་པའི་ཉེས་པ་དང༌། ཆོས་སྤོང་བར་བྱེད་པའི་ཉེས་པའོ། །ཞེས་དང༌། རྟོག་གེ་འབར་བ་ལས། ཚིག་ལྷུག་པར་འབྱུང་བ་ཚིགས་བཅད་དུ་བསྡེབས་པ་ནི། ཞིང་འདིར་ཐུབ་པའི་མཛད་པ་དག །གལ་ཏེ་སྤྲུལ་པ་མ་ཡིན་ཞིང༌། །མདོ་སོགས་སྒྲ་ནི་ཇི་བཞིན་དུ། །ཁས་ལེན་པ་ལ་འགལ་བ་ནི། །རྒྱལ་སྲས་སྲིད་པ་ཐ་མ་པ། །འདོད་པ་བསྟེན་ན་ཚུལ་ཁྲིམས་འཆལ། །ཞེས་དང༌།

གནས་བརྟན་ཆེན་པོ་བྷ་ཀུ་ལ། །ཁོ་བོ་བསྙེན་པར་རྫོགས་ནས་ལོ། །བརྒྱད་ཅུ་ལོན་ཡང་མགོ་བོ་ཙམ། །ན་བར་མི་དྲན་གང་ཡིན་པ། །ཨ་རུ་ར་གཅིག་ནད་པ་ལ། །སྦྱིན་པའི་འབྲས་བུ་ཉིད་ཡིན་ན། །སངས་རྒྱས་སྦྱིན་པའི་མཐར་སོན་པ། །སྐུ་ལ་ལས་ངན་ལས་བྱུང་བའི། །སྙུན་གྱིས་བཏབ་པའང་ཤིན་ཏུ་འགལ། །ཞེས་སོ། །གཉིས་པ་བསླབ་བྱ་གནང་བཀག་ཐ་དད་བསྟན་པ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། འབྲི་གུང་པ་ཁ་ཅིག བཀག་པ་ཐམས་ཅད་དངོས་པོའི་གཤིས་ལ་ཡེ་ནས་བཀག་པ་དང༌། གནང་བ་ཐམས་ཅད་དངོས་པོའི་གཤིས་ལ་ཡེ་ནས་གནང་བ་ཡིན་པས། ཐེག་པ་ཆེ་ཆུང་གི་བསླབ་བྱ་ལ། གཅིག་ལ་བཀག་ན་ཐམས་ཅད་ལ་བཀག་པ་དང༌། གཅིག་ལ་གནང་ན་ཐམས་ཅད་ལ་གནང་བ་ཡིན་ནོ། །ཞེས་འདོད་དོ། །གཉིས་པ་ལ་གཉིས། གནང་བཀག་ཐ་དད་དུ་བསྟན་པ། དེ་ལ་གནོད་པ་སྤོང་བའོ། །དང་པོ་ལ་གསུམ་སྟེ། དམ་བཅའི་སྒོ་ནས་མདོར་བསྟན། འཐད་པའི་སྒོ་ནས་རྒྱས་པར་བཤད། དཔེའི་སྒོ་ནས་དོན་བསྡུ་བའོ། །དང་པོ་ནི། ཡེ་བཀག་ཡེ་གནང་གི་ལུགས་ ༼༡༣༡༽ འདིའང་ཆོས་ཅན། སངས་རྒྱས་ཀྱི་བསྟན་པ་མ་ཡིན་ཏེ། སངས་རྒྱས་ཀྱི་གསུང་དང་འགལ་བའི་ཕྱིར། དེའི་རྒྱུ་མཚན་ཉན་ཐོས་དང་ཐེག་ཆེན་གྱི་བསླབ་བྱ་གནང་བཀག་གཅིག་ཏུ་མེད་པ་དེས་ན། ལ་ལར་ཉན་ཐོས་ལ་གནང་བ་ནི། ལ་ལར་ཐེག་ཆེན་ལ་བཀག ཡང་ཐེག་ཆེན་ལ་བཀག་པ་ནི་ཉན་ཐོས་ལ་གནང་བ་སོགས་མཐའ་ཡས་པ་ཡོད་པ་ཡིན་ནོ། །གཉིས་པ་ལ་བཞི་སྟེ། ཉན་ཐོས་ནང་ཕན་ཚུན་གནང་བཀག་ཐ་དད་དུ་བསྟན་པ། ཁྱིམ་པ་དང་རབ་བྱུང་གནང་བཀག་ཐ་དད་དུ་བསྟན་པ། ཐེག་པ་ཆེ་ཆུང་གནང་བཀག་ཐ་དད་དུ་བསྟན་པ། ཐེག་ཆེན་ནང་ཕན་ཚུན་གནང་བཀག་ཐ་དད་དུ་བསྟན་པའོ། །དང་པོ་ལ་གཉིས་ཏེ། ཐ་དད་དུ་བསྟན་པ་དངོས། དེའི་ཉེས་སྤོང་གི་ལན་དགག་པའོ། །དང་པོ་ནི། གནང་བཀག་གཅིག་ཏུ་མེད་པ་དེའི་འཐད་པ་འདི་ལྟར་ཡིན་པས། དཔྱད་པ་གསུམ་གྱིས་རྣམ་པར་དག་པའི་ལུང་བཞིན་དུ་བཤད་ཀྱིས་ཉོན་ཅིག ཇི་ལྟར་ན། ཉན་ཐོས་རྩ་བའི་སྡེ་པ་བཞི་དང༌།

གྱེས་པ་བཅོ་བརྒྱད་པོ་གཅིག་གིས་བཀག་པ་གཅིག་ལ་གནང་བས་གནང་བཀག་གཅིག་ཏུ་མེད་དེ། ཉན་ཐོས་རྩ་བའི་སྡེ་བཞི་ལ་འདུལ་བ་ལུང་མི་འདྲ་བ་རྣམ་པ་བཞི་དང༌། དེ་བཞིན་དུ་སྐད་མི་འདྲ་བ་རྣམ་པ་བཞི་དང༌། མཁན་པོ་མི་འདྲ་བ་རྣམ་པ་བཞི་དང༌། སྣམ་སྦྱར་གྱི་སྣམ་ཕྲན་གྱི་གྲངས་དང༌། གྲྭའི་རྟགས་མི་འདྲ་བ་རྣམ་པ་བཞི་ལ་སོགས་པ་ཡོད་ཅིང༌། དེ་ལས་གྱེས་པ་སྡེ་པ་བཅོ་བརྒྱད་ལ་རྗོད་བྱེད་ཚིག་གི་འདུལ་བའི་དབྱེ་བའང་འདུལ་བ་ལུང་མི་འདྲ་བ་བཅོ་བརྒྱད་ཡོད་པ་དང༌། ལུང་གི་བརྗོད་བྱ་དང་པོ་སྡོམ་པ་ལེན་པའི་ཆོ་ག་དང༌། བར་དུ་བསྲུང་ཚུལ་དང༌། ཉམས་ན་ཕྱིར་ ༼༡༣༢༽ བཅོས་པ་དང༌། གསོ་སྦྱོང་གི་ཚེ་སོ་སོར་ཐར་པ་འདོན་པ་དང༌། ཐ་མར་སྡོམ་པ་གཏོང་བའི་ཚུལ་སོགས་ལ་སྡེ་པ་ཐམས་ཅད་ཕལ་ཆེར་མི་མཚུངས་པས་སོ། །དེ་ཡང་ཁ་ཆེ་པཎ་ཆེན་གྱི་གསུང་སྒྲོས་ལས། ཐམས་ཅད་ཡོད་སྨྲའི་མཁན་པོ་ནི་རྒྱལ་རིགས་སྒྲ་གཅན་ཟིན་དང༌། སྐད་ལེགས་སྦྱར་གྱི་སྐད་དུ་སྨྲ། དགེ་འདུན་ཕལ་ཆེན་པའི་མཁན་པོ་བྲམ་ཟེའི་རིགས་འོད་སྲུང་ཆེན་པོ་དང༌། སྐད་རང་བཞིན་གྱི་སྐད། མང་པོས་བཀུར་བའི་མཁན་པོ་འདྲེག་མཁན་གྱི་རིགས་ཉེ་བར་འཁོར་དང༌། སྐད་ཟུར་ཆག་གི་སྐད། གནས་བརྟན་པའི་མཁན་པོ་མཐའ་འཁོབ་ཀྱི་གདུལ་བྱ་རྣམས་ཀྱི་དོན་མཛད་པ་འཕགས་པ་ཀཱ་ཏྱཱ་ཡ་ན་དང༌། སྐད་ཤ་ཟའི་སྐད་ཡིན་པའི་ཕྱིར་གསུངས་པ་ཡིན་ནོ། སྡེ་པ་བཅོ་བརྒྱད་ལ། འདུལ་བ་ལུང་བཅོ་བརྒྱད་ཡོད་པ་ནི། བུ་སྟོན་ཐམས་ཅད་མཁྱེན་པ་ཡང་བཞེད་པ་ཡིན་ཏེ། དེ་ཉིད་ཀྱི་གསུང་ལས། སྡེ་པ་བཅོ་བརྒྱད་པོ་དེ་རྣམས་ལ་འདུལ་བ་དང་མདོ་སྡེའི་ལུང་ཡང་ཐ་དད་དུ་ཡོད་པར་མངོན་ཏེ། འཕགས་པ་ཐོགས་མེད་ཀྱི་ཐེག་བསྡུས་སུ། ཀུན་གཞི་སྒྲུབ་བྱེད་ཀྱི་ལུང་སྡེ་པ་ཐ་དད་ནས་མི་འདྲ་བ་དྲངས་པའི་ཕྱིར་དང༌། ཤར་གྱི་རི་བོའི་སྡེ་པའི་ལུང་དང༌། ནུབ་ཀྱི་རི་བོའི་སྡེ་པའི་ལུང་གིས་སྡེ་སྣོད་བདུན་དུ་བཤད་ཅེས་ཟླ་གྲགས་དང༌། ལངྐར་གཤེགས་པའི་འགྲེལ་པ་ནས་བཤད་པའི་ཕྱིར་དང༌།

ཞེས་སོགས་རྒྱས་པར་གསུངས་པས་སོ། །གསེར་ཐུར་ལས། སྡེ་པ་བཅོ་བརྒྱད་དུ་གྱེས་པ་ནི་ཆོས་ལུགས་མི་འདྲ་བའི་དབང་གིས་ཡིན་གྱིས་ལོངས་སྤྱོད་ཀྱི་དབང་གིས་མ་ཡིན་ལ། ཞེས་བཤད་པ་ནི། ཆོས་ལུགས་མི་འདྲ་བའི་དབང་གིས་ཡིན་པ་གཞིར་བཅས་པས་ཐུགས་མད་པར་སྣང་ཡང༌། བཅོ་བརྒྱད་ཀྱི་མིང་འདོགས་ཆོས་ལུགས་ཁོ་ནའི་དབང་གིས་ ༼༡༣༣༽ ཀྱང་མ་ཡིན་ཏེ། ཤར་གྱི་རི་བོའི་སྡེ་པ་དང༌། ནུབ་ཀྱི་རི་བོའི་སྡེ་པ་སོགས་ཡུལ་གྱི་སྒོ་ནས་བཏགས་པ་དང༌། འོད་སྲུང་སྡེ་པ་དང༌། ཆོས་སྲུང་སྡེ་པ་སོགས་འགའ་ཞིག་སློབ་དཔོན་གྱི་སྒོ་ནས་བཏགས་པ་ཡང་ཡོད་པའི་ཕྱིར་ཏེ། སློབ་དཔོན་དུལ་བ་ལྷས། ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་འདོད། །ཅེས་གསུངས་པའི་ཕྱིར། དོན་ཞེས་པ་ནི། བརྗོད་དོན་གང་དང་གང་སྨྲ་བའི་སྒོ་ནས་མིང་དུ་བཏགས་པ་འཇིག་རྟེན་ལས་འདས་པར་སྨྲ་བའི་སྡེ་པ་དང༌། རྟག་པར་སྨྲ་བའི་སྡེ་པ་སོགས་ཡིན་ནོ། །གཉིས་པ་དེའི་ཉེས་སྤོང་གི་ལན་དགག་པ་ལ་གཉིས་ཏེ། གྱེས་པ་བཅོ་བརྒྱད་ལ་བདེན་རྫུན་གྱི་དབྱེ་བ་ཡོད་པའི་ལན་དགག་པ། བསླབ་པ་ཤེས་ན་གནང་བཀག་གཅིག་ཏུ་འགྱུར་བའི་ལན་དགག་པའོ། །དང་པོ་ནི། གལ་ཏེ་སྡེ་པ་བཞི་དང་བཅོ་བརྒྱད་ལ་གནང་བཀག་ཐ་དད་ཡོད་པས། གནང་བཀག་ཐ་དད་པར་མི་འགྲུབ་སྟེ། སྡེ་པ་གཅིག་ཁོ་ནའི་གནང་བཀག་རྣམས་བདེན་གྱིས། དེ་ལས་གཞན་པ་རྣམས་རྫུན་ཡིན་པའི་ཕྱིར་ཞེ་ན་མ་ཡིན་ཏེ། རྒྱལ་པོ་ཀྲི་ཀིའི་རྨི་ལམ་ལུང་བསྟན་པའི་མདོ་ལྟར་སྡེ་པ་བཅོ་བརྒྱད་པོ་ཐམས་ཅད་ཀྱི་གནང་བཀག་བདེན་པར་གསུངས་པའི་ཕྱིར། དེ་ཡང་སྔོན་འོད་སྲུང་གི་བསྟན་པའི་ཚེ། རྒྱལ་པོའི་རྨི་ལམ་དུ་མི་བཅོ་བརྒྱད་ཀྱིས་རས་ཡུག་གཅིག་སོ་སོར་བགོས་པས་ཐམས་ཅད་ཀྱི་རས་ཡུག་རེ་རེ་ཐོབ་ཅིང༌། རྩ་བའི་རས་ཡུག་ཀྱང་མ་ཉམས་པར་བྱུང་བ་རྨི་ཚུལ་འོད་སྲུང་ལ་ཞུས་པས། ཤཱཀ་ཐུབ་ཀྱི་བསྟན་པ་ལ་སྡེ་པ་བཅོ་བརྒྱད་འབྱུང་ཞིང༌། རེ་རེ་ལ་ཡང་རྣམ་པར་གྲོལ་བའི་ལམ་ཡོངས་སུ་རྫོགས་པ་རེ་ཡོད་པ་དང༌།

བཅོ་བརྒྱད་དུ་འགྱེས་ཀྱང་གྱེས་གཞིའི་ཤཱཀ་ཐུབ་ཀྱི་བསྟན་ 

༼༡༣༤༽ པ་མི་ཉམས་པར་ལུང་བསྟན་པ་ཡིན་ནོ། །དེ་ལྟར་སྡེ་པ་བཅོ་བརྒྱད་ཀྱི་གནང་བཀག་ཐམས་ཅད་བདེན་པ་དང༌། བཅོ་བརྒྱད་ཇི་ལྟར་གྱེས་པའི་ཚུལ་འདིའི་དོན་རྒྱས་པར་བཙུན་པ་དབྱིག་བཤེས་ཀྱིས་མཛད་པའི་སྡེ་པ་ཐ་དད་བཀླག་པའི་འཁོར་ལོའམ། ཡང་ན་དེའི་དོན་བསྡུས་པ། སློབ་དཔོན་དུལ་བ་ལྷས། སྡེ་པ་ཐ་དད་བསྟན་པ་བསྡུས་པ་དང༌། སློབ་དཔོན་ཤཱཀྱ་འོད་ཀྱི་འདུལ་བ་འོད་ལྡན་དང༌། དགེ་ཚུལ་གྱི་ལོ་དྲི་བ་སོགས་ལ་ལྟོས་ཏེ། ཇི་ལྟར་ན། དུལ་བ་ལྷས། ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་འདོད། །ཅེས་དང༌། བཅོ་བརྒྱད་ཀྱི་ངོས་འཛིན་ཡང་དེ་ཉིད་ལས། ཤར་དང་ནུབ་དང་གངས་རིར་གནས། །འཇིག་རྟེན་འདས་པར་སྨྲ་བའི་སྡེ། །རྟག་པར་སྨྲ་བའི་སྡེ་པ་དང༌། །ལྔ་ཚན་དགེ་འདུན་ཕལ་ཆེན་པ། །གཞི་ཀུན་པ་དང་འོད་སྲུང་སྡེ། །ས་སྟོན་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མ་དང༌། །རྣམ་པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན། །རྒྱལ་བྱེད་ཚལ་གནས་འཇིགས་མེད་པ། །གཙུག་ལག་ཁང་ཆེན་གནས་བརྟན་པ། །ས་གྲོགས་རི་དང་བསྲུང་བ་པ། །གནས་མ་བུ་ཡི་སྡེ་རྣམས་ནི། །ཀུན་གྱིས་བཀུར་བ་རྣམ་པ་གསུམ། །ཞེས་དང༌། འོད་ལྡན་ལས། དེ་ལྟ་བས་ན་སྡེ་པ་གཞན་འདོན་པ་དག་ཀྱང་སངས་རྒྱས་ཀྱི་གསུང་ནི་ཡིན་པར་ཐེ་ཚོམ་མེད་པ་ཡིན་ནོ། །ཞེས་དང༌། དགེ་ཚུལ་གྱི་ལོ་དྲི་བ་ལས། དེ་ལྟར་བྱེ་བྲག་བཅོ་བརྒྱད་དུ། །ཤཱཀྱ་སེང་གེའི་བསྟན་པ་ནི། །གྱུར་རྟོག་ངོ་བོའི་བླ་མ་དེའི། །སྔོན་གྱི་འཕྲིན་ལས་དབང་གིས་ཡིན། །ཞེས་གསུངས་སོ། །གཉིས་པ་ལ་གཉིས་ཏེ། ཤེས་ཀྱང་ཐ་དད་དུ་བསྟན་པ། གཅིག་པ་ལ་གནོད་བྱེད་བསྟན་པའོ། ། ༼༡༣༥༽ དང་པོ་ནི། སྡེ་པ་ཀུན་གྱི་བསླབ་པ་ཡང་ཤེས་ན་གནང་བཀག་གཅིག་ཏུ་འགྱུར་པ་ཡིན་ནོ་ཞེ་ན། ཤེས་ཀྱང་གནང་བཀག་ཕལ་ཆེར་ཐ་དད་ཡིན་ཏེ། དཔེར་མཚོན་ན་ཐམས་ཅད་ཡོད་སྨྲའི་ལུགས་ཀྱི་མདོ་སྡེ་ལེགས་སྦྱར་གྱི་སྐད་དུ་ཡོད་ཅིང༌།

གནས་བརྟན་པ་དག་ལེགས་སྦྱར་གྱི་སྐད་དུ་མདོ་སྡེ་སྟོན་ན་ལྟུང་བར་བྱེད་པ་དང༌། ཡང་ཐམས་ཅད་ཡོད་སྨྲ་རང་ཉིད་ཀྱི་ལུགས་ཀྱི་གསོལ་བཞིའི་ཆོ་གས་སྡོམ་པ་སྐྱེ་ཞིང༌། དེའི་ཆོ་ག་བཞིན་བྱས་ན་སྡེ་པ་གཞན་ཕལ་ཆེན་པའི་ལུགས་ཀྱི་དགེ་སློང་གི་སྡོམ་པ་འཇིག་པ་དང༌། ཐམས་ཅད་ཡོད་སྨྲ་ལུགས་ཀྱི་སྨིན་མའི་སྤུ་བཞར་ན་ལྟུང་བ་དང༌། སྡེ་པ་འགའ་ཕལ་ཆེན་པ་མ་བཞར་ན་ལྟུང་བར་འདོད་པ་དང༌། ལ་ལ་གནས་བརྟན་པ་བུ་རམ་ཕྱི་དྲོ་འགོག་པ་དང༌། ཁ་ཅིག་སྟེ་ཐམས་ཅད་ཡོད་སྨྲ་བ་བུ་རམ་ཕྱི་དྲོ་ཟོས་པ་ལ་ལྟུང་བ་མེད་ཅེས་ཟེར་བ་དང༌། ལ་ལ་ཡོད་སྨྲ་བ་བྱིན་ལེན་ལག་པ་བཀན་པ་སྟེ། གན་རྐྱལ་དུ་བྱེད་པ་དང༌། ལ་ལ་གནས་བརྟན་པ་ལག་པ་བཀན་པ་ལས་གཞན་ལག་པ་ཁ་ཕུབ་ནས་བསྒྱུར་ཐབས་སུ་བྱེད་པ་དང༌། འགའ་ཞིག་ཕལ་ཆེན་པ་ལྷུང་བཟེད་བྱིན་ལེན་བྱེད་པ་དང༌། ལ་ལ་ཡོད་སྨྲ་བ་ལྷུང་བཟེད་བྱིན་ལེན་འགོག་པ་དང༌། ཁ་ཅིག་སྟེ་ཡོད་སྨྲ་བ་མའི་མངལ་གྱི་མིར་ཆགས་བསད་པ་ལ་ཕམ་པ་འབྱུང་བར་འདོད་པ་དང༌། གནས་བརྟན་པ་སོགས་ལ་ལ་ཕམ་པ་མེད་པ་དང༌། མང་བཀུར་བའི་སྡེ་པ་སོ་ཐར་གྱི་མདོའི་གླེང་གཞིའི་ཚིགས་བཅད་གཅིག་ལས་མེད་ཅིང༌། ཡོད་སྨྲ་བ་དང་གནས་བརྟན་པ་གླེང་གཞིའི་ཚིག་རིང་ཐུང་གཞན་དུ་ཡོད་པ་ཚིག་བཅུ་གཅིག་འདོན་པ་ལ་སོགས་པ། མདོར་ན་ཕམ་པ་བཞི་པོ་ནས་བརྩམས་ཏེ་བསླབ་པར་བྱ་བ་ཀུན་ལ་སྡེ་པ་ཐམས་ཅད་མི་མཐུན་པས། ཐམས་ཅད་ཡོད་སྨྲ་ལྟ་བུ་གང་གིས་བཀག་པ་ལ། ༼༡༣༦༽ གནས་བརྟན་པ་ལྟ་བུ་གང་གིས་ལུང་ལས་གནང་བར་གྱུར་བ་ཡོད་པས་སོ། །གཉིས་པ་ནི། དེ་ལྟར་མ་ཡིན་པར་གལ་ཏེ་གཅིག་ཡིན་ན་གནོད་བྱེད་ཡོད་དེ། དཔེར་ན་བུ་རམ་ཕྱི་དྲོའི་ཟས་སུ་རུང་བ་ཡེ་གནང་ཡིན་ན། སྡེ་པ་གཞན་གནས་བརྟན་པ་ལྟུང་བ་དང་བཅས་པར་འགྱུར་ཏེ། གནང་བ་དེ་བཀག་པའི་ཕྱིར། ཡེ་བཀག་ཡིན་ན་ཡོད་སྨྲའི་དགེ་སློང་མཐའ་དག་ལྟུང་བ་ཅན་དུ་འགྱུར་ཏེ། བཀག་པ་དེ་བྱས་པའི་ཕྱིར། ཡང་བྱིན་ལེན་མ་བྱས་པའི་ལྟུང་བྱེད་མི་སྐྱ་ལ་ཡང་འབྱུང་བར་ཐལ།

བཀག་པ་ཐམས་ཅད་འགྲོ་བ་ཀུན་ལ་ཡེ་བཀག་ཡིན་པའི་ཕྱིར། འདོད་ན། མི་སྐྱའང་དགེ་སློང་རང་བཞིན་དུ་གནས་པར་འགྱུར་བས། མི་སྐྱས་དགེ་སློང་ལ་བྱིན་ལེན་བྱས་པ་དེ་ཟ་བར་རུང་བར་མི་འགྱུར་བར་ཐལ། མི་སྐྱས་དགེ་སློང་ལ་བྱིན་ལེན་བྱས་ན་ཡང་དགེ་སློང་ས་རང་བཞིན་དུ་གནས་པ་གཅིག་གིས། དགེ་སློང་ས་རང་བཞིན་དུ་གནས་པ་གཞན་ལ་བྱིན་ལེན་བྱས་པ་ཇི་བཞིན་དུ་བྱིན་ལེན་མི་ཆགས་པའི་ཕྱིར། དགེ་སློང་གིས་ནི་དགེ་སློང་ལ་ཞེས་པ་འདིས་རང་བཞིན་དུ་གནས་པ་ལ་སྦྱོར་དགོས་ཏེ། བསླབ་བྱིན་དགེ་སློང་གིས་དགེ་སློང་རང་བཞིན་དུ་གནས་པ་ལ་བྱིན་ལེན་ཆགས་པར་འདུལ་བ་པ་དག་བཞེད་པའི་ཕྱིར། རིགས་པ་སྔ་མ་དེ་བཞིན་དུ་བཅས་ལྟུང་ཀུན་ལ་རིགས་འགྲེ་སྦྱར་ལ་འཕེན་པར་གྱིས་ཏེ་ཡེ་བཀག་ཡེ་གནང་ལ་གནོད་བྱེད་ཀྱི་ཐོག་ཏུ་འགྱུར་བའི་ཕྱིར་རོ། །གཉིས་པ་ཁྱིམ་པ་དང་རབ་བྱུང་གནང་བཀག་ཐ་དད་དུ་བསྟན་པ་ལ་གཉིས་ཏེ། ཁས་བླང་བརྗོད་པ་དང༌། དེ་དགག་པའོ། །དང་པོ་ནི། འབྲི་གུང་པ་ཁ་ཅིག རབ་ཏུ་བྱུང་བ་ལ་ལྟུང་བ་ཇི་སྙེད་འབྱུང་བ་དེ་ཁྱིམ་པ་དང་དམྱལ་བ་པ་དང༌། དུད་འགྲོ་སོགས་འགྲོ་བ་ཐམས་ཅད་ལ་མཚུངས་པར་འབྱུང་བ་ཡིན་ཏེ། སངས་རྒྱས་ཀྱིས་བཅས་པ་མཛད་པ་ཐམས་ཅད་འགྲོ་བ་སྤྱི་ལ་བཅས་པ་ཡིན་པའི་ཕྱིར་ཏེ། སངས་རྒྱས་ཀྱིས་དང་པོ་ཐུགས་བསྐྱེད། བར་དུ་ཚོགས་བསགས། མཐའ་མར་ཆོས་ཀྱི་འཁོར་ལོ་བསྐོར་ ༼༡༣༧༽ བ་ཡང་རབ་བྱུང་ཁོ་ནའི་དོན་དུ་མ་ཡིན་པའི་ཕྱིར་ཏེ། འགྲོ་བ་ཀུན་གྱི་དོན་དུ་ཡིན་པའི་ཕྱིར། ཞེས་ཟེར་རོ། །གཉིས་པ་ལ་གསུམ་སྟེ། རིགས་པ་བསྟན་པ། ལུང་དྲང་བ། ཧ་ཅང་ཐལ་བ་དགོད་པའོ། །དང་པོ་ནི། རབ་ཏུ་བྱུང་བ་ལ་བཅས་པ་ཐམས་ཅད་འགྲོ་བ་སྤྱི་ལ་མཚུངས་པར་འབྱུང་ཟེར་བ་འདི་ནི་སངས་རྒྱས་ཀྱི་དགོངས་པ་མ་ཡིན་ཏེ། རྒྱུ་མཚན་ཅིའི་ཕྱིར་ཞེ་ན། ལྟུང་བ་དེ་བསླབ་པ་བཅས་པ་ཕན་ཆད་འབྱུང་མོད་ཀྱི། བསླབ་པ་མ་བཅས་པ་ལ་དགེ་སློང་ཡིན་ཡང་ལྟུང་བ་མེད་པའི་ཕྱིར་རོ། །གཉིས་པ་ནི།

མ་བཅས་པ་ལ་ལྟུང་བ་མེད་པ་དེས་ན་ཐུབ་པས་དགེ་སློང་ལས་དང་པོ་པས། ཉེས་པ་བྱས་ཀྱང་ལྟུང་མེད་དུ་གསུངས་པ་ཡིན་ཏེ། ཐོག་མར་དགེ་སློང་བཟང་སྦྱིན་གྱིས་མི་ཚངས་སྤྱོད་ཀྱི་ཉེས་པ་བྱས་ཀྱང་དེ་ལ་ལྟུང་བའི་ཐ་སྙད་མི་ཐོབ་པའི་ཕྱིར་རོ། །གསུམ་པ་ནི། དེ་ལྟ་མ་ཡིན་པར། བཅས་མ་བཅས་ཐམས་ཅད་ལ་ལྟུང་བ་ཀུན་འབྱུང་ན། འགྲོ་ཀུན་ལྟུང་བ་དང་བཅས་པས་ཐར་པ་བྱང་ཆུབ་ཐོབ་པ་ལྟ་ཅི་སྨོས། མཐོ་རིས་ལྷ་མིའི་གོ་འཕང་ཡང་འབྱུང་རེ་སྐན་ཏེ་མི་འབྱུང་བར་ཐལ། འགྲོ་བ་ཐམས་ཅད་ལྟུང་བའི་གོང་བུ་ཅན་ཡིན་པའི་ཕྱིར་རོ། །གསུམ་པ་ཐེག་པ་ཆེ་ཆུང་གནང་བཀག་ཐ་དད་དུ་བསྟན་པ་ནི། ཉན་ཐོས་རྣམས་ལ་ཤའི་ཆེད་དུ་མཐོང་ཐོས་དོགས་གསུམ་དང་བྲལ་བའི་རྣམ་གསུམ་དག་པའི་ཤ་བཟའ་བར་རུང་ཞིང་གནང་ལ། རྣམ་གསུམ་མ་དག་པ་ནི་བཟའ་བར་མ་གནང་སྟེ། རྟོག་གེ་འབར་བ་ལས། ཉན་ཐོས་ཐེག་པའི་གཞུང་ལས་ནི། །རྣམ་གསུམ་དག་པའི་ཤ་གང་དག །ཟོས་ཀྱང་སྡིག་པར་མི་འགྱུར་ཏེ། །དངས་མ་སོགས་སུ་འགྱུར་པའི་ཕྱིར། །སློང་མོའི་ཟས་ལ་སྡིག་མེད་བཞིན། །ཞེས་དང༌། མེ་ཏོག་འཕྲེང་རྒྱུད་ལས། གང་ཕྱིར་ཆེད་དུ་བྱས་པའི་ཤ། །མཐོང་ངམ་ཐོས་སམ་དོགས་པ་ནི། ། ༼༡༣༨༽ ནམ་ཡང་བཟའ་བར་བྱ་མིན་པར། །འགྲོ་ཀུན་ཕན་པར་བྱེད་པས་གསུངས། །ཞེས་གསུངས་པའི་ཕྱིར། དེ་ལྟར་ཉན་ཐོས་ལ་རྣམ་གསུམ་དག་པའི་ཤ་གནང་ཡང་གལ་ཏེ་མི་ཟ་ན་ལྷས་སྦྱིན་གྱིས་བརྟུལ་ཞུགས་ཀྱི་རྗེས་སུ་འབྱུང་བར་འགྱུར་ཏེ། ལྷས་བྱིན་གྱིས་དགེ་འདུན་འཁོར་ལོའི་དབྱེན་བྱས་ནས། དགེ་འདུན་ལྔ་བརྒྱ་ཙམ་ཁ་དྲངས་ནས་དེ་དག་ལ་དགེ་སྦྱོང་གོའུ་ཏ་མ་དགོན་པར་གནས་ན་ནི་བདག་ཅག་རྣམས་གྲོང་འདབས་སུ་གནས་པར་བྱའོ། །དགེ་སྦྱོང་གོའུ་ཏ་མ་ཤ་ཟ་བར་གནང་ན་ནི་བདག་ཅག་རྣམས་ཤ་བཟའ་བར་མི་བྱའོ། །ཞེས་སོགས་སངས་རྒྱས་དང་མི་མཐུན་པའི་བརྟུལ་ཞུགས་ལྔ་བཅས་པའི་ནང་ཚན་གཉིས་པ་དེ་དང་འདྲ་བར་འགྱུར་བའི་ཕྱིར། ཐེག་པ་ཆེན་པོ་ལས་ནི་ཤའི་རིགས་ཀུན་བཀག་སྟེ།

ཤ་ཟོས་ན་ངན་འགྲོའི་རྒྱུ་རུ་གསུངས་པའི་ཕྱིར་ཏེ། འཇམ་དཔལ་རང་གི་ལྟ་བའི་འདོད་པ་མདོར་བསྟན་པ་ལས། ཤ་ཟ་བ་ཡི་མི་གང་ཞིག །དང་པོ་ཡི་དྭགས་འགྲོ་བ་སྟེ། །ཕྱིས་ནི་ངུ་འབོད་འགྲོ་བ་ཡིན། །ཞེས་དང༌། གསོད་པོ་ནོར་ལ་སྲེད་པ་དག །བསྐལ་པ་འབུམ་དུ་འཚེད་པ་སྟེ། །ཟ་པོ་ཤ་ལ་སྲེད་པ་དག །བསྐལ་པ་བྱེ་བར་འཚེད་པ་ཡིན། །ཞེས་གསུངས་པའི་ཕྱིར། རྣམ་གསུམ་དག་པའི་དོན་ལ་ཕལ་ཆེར་རང་ཉིད་ཀྱི་ཆེད་དུ་བྱས་པ་མངོན་སུམ་དུ་མཐོང་པ་དང༌། ཡིད་ཆེས་པ་ལས་ཐོས་པ་དང༌། རང་ཉིད་ཀྱི་བློ་ལ་ཐེ་ཚོམ་སྐྱེས་པ་སྟེ་གསུམ་དང་བྲལ་བ་ལ་མཛད་པ་ནི་ཧ་ཅང་ཡངས་ཤིང༌། འདུལ་བའི་དགོངས་པ་མ་ཡིན་ཏེ། འདུལ་བ་ལས། དགེ་སློང་གིས་བཟའ་བར་རུང་བའི་ཤ་དེ་ལ་གླང་པོ་ཆེ་རྟ་སྦྲུལ་གྱི་ཤ་ལ་སོགས་པ་དང༌། བསད་ཤ་སེམས་ཅན་གང་གི་ཡིན་ཡང་བཀག་པའི་ཕྱིར་ཏེ། མདོ་རྩ་ལས། གླང་པོ་ཆེ་དང་རྟ་དང་ཀླུ་རྣམས་ ༼༡༣༩༽ ཀྱི་མི་ཟའོ། །ཞེས་དང༌། ཤའི་བྱིན་ལེན་སྟོབ་པ་ལ། བཅད་པ་ལས་བྱུང་བ་ཉིད་མ་ཡིན་ནམ། ཞེས་དྲི་བར་བྱའོ། །ཞེས་གསུངས་པའི་ཕྱིར། དེས་ན་ཉ་ཤ་ལ་སོགས་པ་མ་ཡིན་པར། བཟར་རུང་བའི་རིགས་ཅན་རང་བཞིན་གྱི་ཤི་བ་དང༌། གཞན་གྱིས་བསད་ཀྱང་ཤའི་ཆེད་དུ་མིན་པ་རྣམས་ནི་ཉན་ཐོས་ཀྱི་གཞུང་ལས་གནང་ཞིང༌། ཤའི་ཆེད་དུ་སྲོག་བཅད་པའི་ཤ་ནི་གཏན་ནས་མ་གནང་སྟེ། ཟ་བ་པོ་ཡོད་ན་གསོད་པ་འབྱུང་བས་སྲོག་གཅོད་ཀྱི་རྒྱུར་འགྱུར་བའི་ཕྱིར། རྩེས་ཐང་སངས་ལྷུན་པས་རྣམ་བཤད་ལས། ཁ་ཅིག འདིར་ཉན་ཐོས་ཐེག་པ་ལ། རྣམ་གསུམ་དག་པའི་ཤི་ཤ་བཟར་རུང་བསྟན་གྱི་བསད་ཤ་ནི་མི་རུང་ངོ་ཞེས་སྨྲ་བ་འཁྱམས་ཏེ། ཤི་ཤ་ལ་རྣམ་དག་གི་སྒྲ་སྦྱོར་བ་བསྟན་བཅོས་སུ་དོན་མེད་པའི་ཕྱིར། ཞེས་གསུང་པ་ནི་མཁས་པའི་གཏམ་མ་ཡིན་ཏེ། འདིའི་རྣམ་དག་ནི་ཤའི་ཆེད་དུ་མ་ཡིན་པའི་ངེས་ཤེས་འདྲོངས་པའི་ཤ་དེ་ཤའི་ཆེད་དུ་བྱས་པ་ཡིན་མིན་གྱི་མཐོང་ཐོས་དོགས་གསུམ་དང་བྲལ་བ་ལ་རྣམ་དག་ཏུ་བཞག་པ་ཡིན་པའི་ཕྱིར།

གཞན་དུ་ན། བསད་ཤ་ལ་རྣམ་དག་གི་སྒྲ་སྦྱོར་བ་བསྟན་བཅོས་སུ་དོན་ཡོད་པར་ཁས་ལེན་ནམ། མཁས་པ་ཆེན་པོའི་གསུང་དེ་ནི་སེང་གེའི་ཁ་ནས་ཝ་སྐྱེས་ཀྱི་སྐད་དོ། །བཞི་པ་ཐེག་ཆེན་ནང་ཕན་ཚུན་གནང་བཀག་ཐ་དད་པ་ནི། ཉན་ཐོས་དང་ཐེག་ཆེན་གནང་བཀག་ཐ་དད་པ་དེ་བཞིན་དུ། ཕ་རོལ་ཏུ་ཕྱིན་པ་དང་གསང་སྔགས་ཀྱི་ལྟུང་བ་ལ་གནང་བཀག་འགའ་ཞིག་ཐ་དད་དུ་ཡོད་དེ། ཕ་རོལ་ཏུ་ཕྱིན་པ་ལས་བུད་མེད་ལ་ཉེས་པ་མཐའ་ཡས་པར་གསུངས་ཤིང༌། གསང་སྔགས་བླ་མེད་ལས་བུད་མེད་ལ་སྨོད་པ་རྩ་ལྟུང་དུ་གསུངས་ཏེ་བཀག་པ་དང༌། དེ་བཞིན་དུ་ཕ་རོལ་ཏུ་ཕྱིན་པ་ལས་ཕུང་པོ་ལྔ་ལ་ ༼༡༤༠༽ སྨོད་པ་དང༌། ཤ་ཆང་མི་བསྟན་པ་ལ་ཡང་ལྟུང་བ་མེད་ཅིང་གནང་བ་ཡིན་ལ། བླ་མེད་ལས། ཕུང་པོ་ལྔ་ལ་སྨོད་པ་དང༌། ཚོགས་འཁོར་གྱི་ཚེ་དམ་ཚིག་གི་རྫས་མི་བསྟེན་པ་རྩ་ལྟུང་དུ་གསུངས་པས་སོ། །ཚུལ་དེ་འདྲ་བའི་འགལ་བ་ལྟག་སྤྲོས་རྣམས་ལ། ཡེ་བཀག་ཡེ་གནང་ཇི་ལྟར་བརྩི་སྟེ་བརྩི་མི་ནུས་པར་ཐལ། ཕ་རོལ་ཏུ་ཕྱིན་པ་ལས་བཀག་ལ། རྡོ་རྗེ་ཐེག་པ་ལས་གནང་བ་མཐའ་ཡས་པའི་ཕྱིར་རོ། །གསུམ་པ་དཔེའི་སྒོ་ནས་དོན་བསྡུ་བ་ནི། ཉན་ཐོས་རྩ་བའི་སྡེ་བཞི་དང༌། ཁྱིམ་པ་དང༌། རབ་བྱུང་དང༌། ཐེག་པ་ཆེ་ཆུང་དང༌། ཐེག་ཆེན་ནང་ཕན་ཚུན་ཐམས་ཅད་གནང་བཀག་ཐ་དད་པ་དེས་ན་ཡེ་བཀག་ཡེ་གནང་གི་རྣམ་གཞག་ཕྱོགས་གཅིག་སྟེ་ངེས་པར་བྱར་མི་རུང་བ་དཔེའི་སྒོ་ནས་ཀྱང་རྟོགས་པར་འགྱུར་བ་ཡིན་ནོ། །དཔེ་ཇི་ལྟར་ཞེ་ན། མེ་ཏོག་པདྨ་དཀར་དམར་དང༌། ཨུཏྤལ་དང༌། ཀུ་མུ་ཏ་ལ་སོགས་པའི་སོ་ནམ་ལ་རྟག་ཏུ་འདམ་རྫབ་དང་ལྗན་ལྗིན་ལ་སོགས་པའི་བརླན་ཆེན་པོ་དགོས་ཤིང༌། ཤུ་དག་ལ་སོགས་པའི་རོ་ཅུང་ཟད་ཚ་བ་དང༌། དྲོ་བའི་རྫས་ཀྱིས་བསྐོར་ན་བསྐྱེད་ཆེ་ལ། ཙམ་པ་ཀ་ལ་སོགས་པ་སྐམ་སར་སྐྱེ་བའི་མེ་ཏོག་གཞན་ལ་དེ་འདྲའི་མཐུན་རྐྱེན་མི་དགོས་ཤིང༌། ཆུ་ལས་སྐྱེ་བའི་རིགས་ཀྱི་མེ་ཏོག་ལ་སྐམས་ཆེ་བ་དང༌། སྐམ་སར་སྐྱེ་བའི་རིགས་ཀྱི་མེ་ཏོག་ལ་བརླན་ཚད་ཆེ་བ་སྐྱེ་བའི་གེགས་ཡིན་པས་དགྲ་དང༌།

ཡུལ་གྲང་སར་དྲོ་བའི་རྫས་བཏབ་ཀྱང་མི་སྨིན་པ་དང༌། དྲོ་སར་བསིལ་བའི་རྫས་གངས་ལ་སྐྱེ་བའི་སྨན་དྲི་ལྡན་ལ་སོགས་པ་སྐྱེ་བ་མི་འཐད་པ་བཞིན་ནོ། །དཔེ་དེས་ན་སོ་ནམ་ལ་སོགས་པའི་བྱ་བ་གང་ཅི་ཐམས་ཅད་རང་རང་གི་ལུགས་བཞིན་དུ་བྱས་ན་འགྲུབ་སླ་ཞིང༌། དེ་ལས་ལྡོག་པའི་ལུགས་བྱས་ན་བྱ་བ་དེ་མི་འགྲུབ། གལ་ཏེ་རེ་ཞིག་འགྲུབ་ཀྱང༌། ༼༡༤༡༽ མཐར་བཟང་པོ་དཀའ་སྟེ། ལེགས་བཤད་ལས། ཧ་ཅང་གཡོ་སྒྱུ་མང་དྲགས་ན། །རེ་ཞིག་གྲུབ་ཀྱང་མཐའ་མར་བརླག །གཟིག་ལྤགས་བཀབ་པའི་བོང་བུ་ཡང༌། །ལོ་ཏོག་ཟོས་མཐར་གཞན་གྱིས་བསད། །ཅེས་གསུངས་པ་ལྟར་རོ། །འཇིག་རྟེན་གྱི་དཔེ་བཞིན་དུ། དམ་པ་ཆོས་ཀྱི་གནང་བཀག་བླང་དོར་ཐམས་ཅད་ཀྱང་རང་རང་གི་ལུགས་བཞིན་དུ་བྱས་ན་འགྲུབ་སྟེ། ལུགས་དེ་དང་དེ་ནས་བཤད་པའི་འབྲས་བུ་གེགས་མེད་དུ་འབྱུང་བས་སོ། །གཉིས་པ་དེ་ལ་གནོད་པ་སྤང་བ་ལ་གཉིས་ཏེ། ཐུབ་པས་རབ་བྱུང་ལ་སྙིང་ནད་བྱས་པར་ཐལ་བ་སྤང་བ། བདེ་སྡུག་བྱེད་པོ་སངས་རྒྱས་ཡིན་པར་ཐལ་བ་སྤང་བའོ། །དང་པོ་ལ། རྩོད་པ་དང༌། ལན་གཉིས་སོ། །དང་པོ་ནི། འདི་ནི་སངས་རྒྱས་དགོངས་པ་མིན་ཞེས་སོགས་ལ་འཕྲོས། འབྲི་གུང་པ་ཁ་ཅིག གལ་ཏེ་སྡོམ་པ་མ་བླངས་ན་ལྟུང་བའི་ཐ་སྙད་མི་ཐོབ་པ་ཁྱེད་བདེན་ཡང༌། རབ་བྱུང་ལ་བཅས་པའི་སྡིག་པ་ཐམས་ཅད་ཁྱིམ་པ་ལ་ཡང་འབྱུང་སྟེ། བཅས་པ་འགྲོ་བ་སྤྱི་ལ་བཅས་པས་འགྲོ་དྲུག་གིས་བཅས་པ་ལས་འདས་ན་ཉེས་པ་དང༌། བསྲུངས་ན་ཕན་ཡོན་འབྱུང་བའི་ཕྱིར། དཔེར་ན་རྫ་མཁན་དགའ་སྐྱོང་རང་ཉིད་ས་མི་རྐོ་བར། གཞན་གྱིས་བརྐོས་པའི་ས་དང༌། གད་པ་ཆད་པའི་ས་ལ་རྫ་བཟོ། དེའི་རིན་གྱིས་ཕ་མ་གསོ། དུས་དུས་སུ་འོད་སྲུང་ལ་བསྙེན་བསྐུར་བྱེད། དེ་ལ་འོད་སྲུང་ཐུགས་དགྱེས་པ་ཡང་བཅས་པ་བསྲུངས་པའི་གནས་སྐབས་ཀྱི་འབྲས་བུ་ཡིན་ནོ། །དེ་ལྟ་མ་ཡིན་པར་རབ་བྱུང་ལ་ཆེད་དུ་བཅས་པ་ཡིན་ན། རང་བཞིན་གྱི་སྡིག་པའི་རྒྱབ་ཁལ་གྱི་སྟེང་དུ་བཅས་པའི་གོང་རྫས་བསྣན་པས།

ཐུབ་པས་རབ་བྱུང་ ༼༡༤༢༽ རྣམས་ལ་སྙིང་ནད་བྱས་པར་ཐལ་བར་འགྱུར་ཞེས་ཟེར་ཏོ། །གཉིས་པ་ལ་གཉིས་ཏེ། བཅས་པ་ལ་རང་བཞིན་གྱི་མི་དགེ་བ་ཡོད་པར་དགག་པ། བརྟུལ་ཞུགས་ལ་རང་བཞིན་གྱི་དགེ་བ་ཡོད་པ་དགག་པའོ། །དང་པོ་ལ་གསུམ་སྟེ། མགོ་མཚུངས་ཀྱི་རིགས་པས་དགག བཅས་རང་གི་རྣམ་དབྱེ་བསྟན་པས་དགག ཧ་ཅང་ཐལ་བས་དགག་པའོ། །དང་པོ་ནི། འདི་འདྲའི་རིགས་པ་ནི་གཟུ་ལུམས་དང་ཨུ་ཚུགས་ཀྱི་གཏམ་ཡིན་ཏེ། དཔེར་མཚོན་ན། འོ་ན་ལོ་ཏོག་བཟང་པོ་ཡོད་པའི་ཞིང་ལ་སེར་བ་དང་སད་ལ་སོགས་པའི་འཇིགས་པ་འབྱུང༌། ཞིང་མེད་རྣམས་ལ་མི་འབྱུང་བས། གང་ཟག་འགའ་ཞིག་གིས་སྔར་ཞིང་མེད་ཅིག་ལ་ཞིང་བཟང་བྱིན་པའང་སྙིང་ནད་དུ་འགྱུར་བར་ཐལ། ཐུབ་པས་རབ་བྱུང་ལ་བསླབ་པ་བཅས་ཏེ་བཅས་པའི་ཁ་ན་མ་ཐོ་བ་ལྷག་པོར་འབྱུང་བ་དེ། རབ་བྱུང་ལ་སྙིང་ནད་བྱས་པར་འགྱུར་བའི་ཕྱིར། རྟགས་ཁས། འདི་ནི་རིགས་པ་བཟང་བའི་ཚད་དཔེའི་སྒོ་ནས་དོན་ཡང་རང་ཤུགས་ཀྱིས་རྟོགས་པར་འགྱུར་བ་དངོས་པོའི་སྟོབས་ཤུགས་བླ་ན་མེད་པ་ཡིན་ནོ། །དཔེ་ལ་མགོ་བསྒྲེའི་རིགས་པ་དེས་ན་མ་འཁྲུལ་བའི་གནད་བཤད་པར་བྱ་སྟེ། ཐུབ་པས་རབ་བྱུང་ལ་བཅས་པ་མཛད་པས་ལྟུང་བའི་འཇིགས་པ་འབྱུང་ཡང༌། བཅས་པ་ལ་གནས་ན་ཕན་ཡོན་ཤིན་ཏུ་ཆེ་བས་སྙིང་ནད་དུ་ཐལ་བའི་སྐྱོན་མི་འཇུག་པ་ཡིན་ཏེ། ཞིང་པ་རྣམས་ལ་སེར་བ་སོགས་ཀྱིས་དགྲ་འབྱུང་བ་ཡོད་ཀྱང་ལོ་ཏོག་འབྱུང་བའི་ཕན་ཡོན་ཡོད་པ་བཞིན་ནོ། །ཁྱིམ་པ་རྣམས་ལ། བསླབ་པ་མ་བཅས་པས་ལྟུང་བ་མེད་མོད། ཕན་ཡོན་དགེ་བ་ཡང་མི་འབྱུང་སྟེ། དཔེར་ན་འཇིག་རྟེན་ན་ཉན་མེད་པས་ཁྱེ་མི་འབྱུང་བ་དང༌། སྤྲང་པོ་རྣམས་ལ་ཞིང་མེད་པས་སེར་བ་སོགས་ཀྱི་འཇིགས་པ་ཡང་ 

༼༡༤༣༽ མེད་མོད་ཀྱི། འབྲས་བུ་ལོ་ཏོག་གི་རེ་བ་ཡང་མེད་པ་བཞིན་ནོ། །གཉིས་པ་ནི། མ་བཅས་པ་ལ་ལྟུང་བ་མེད་པ་དེས་ན། མདོ་བསྟན་བཅོས་རྣམས་ལས། སྤང་བྱ་ལ་རང་བཞིན་གྱི་ཁ་ན་མ་ཐོ་བ་དང༌། བཅས་པའི་ཁ་ན་མ་ཐོ་བ་རྣམ་པ་གཉིས་སུ་བསྡུས་ཏེ་གསུངས་པ་ཡིན་ཏེ། སྲོག་གཅོད་སོགས་སྡིག་ཏོ་མི་དགེ་བའི་ཕྱོགས་རྣམས་ནི་རང་བཞིན་གྱི་ཁ་ན་མ་ཐོ་བ་དང༌། བཅས་ལྡན་རབ་བྱུང་གིས་ཆང་འཐུང་བ་དང༌། ཕྱི་དྲོ་དུས་རུང་གི་ཟས་བཟའ་བ་སོགས་བཅས་པ་ཕལ་ཆེར་ནི། བཅས་པའི་ཁ་ན་མ་ཐོ་བ་ཡིན་པས་སོ། །དེ་ལྟར་གཉིས་ལས། རང་བཞིན་གྱི་ཁ་ན་མ་ཐོ་བ་ནི་སེམས་ཅན་ཀུན་གྱིས་སྤང་དགོས་ཏེ། དེ་ནི་བྱེད་པ་པོ་སེམས་ཅན་ཀུན་ལ་སྡིག་པར་འགྱུར་བའི་ཕྱིར། བཅས་པའི་ཁ་ན་མ་ཐོ་བ་ནི་རབ་བྱུང་མ་གཏོགས་ཁྱིམ་པ་ཕལ་ལ་སྤང་མི་དགོས་ཏེ། རབ་ཏུ་བྱུང་ཞིང་བསླབ་པ་བཅས་ཕྱིན་ཆད་ལྟུང་བ་འབྱུང་བར་འགྱུར་གྱིས། མ་བཅས་པ་ལ་ལྟུང་བ་མི་འབྱུང་བའི་ཕྱིར་རོ། །གསུམ་པ་ཧ་ཅང་ཐལ་བ་ལ་ལྔ་སྟེ། རྒྱལ་བ་སྲས་བཅས་ལྟུང་བ་ཅན་དུ་ཐལ་བ། གྲུབ་ཐོབ་བརྟུལ་ཞུགས་བོར་བ་ལྟུང་བ་ཅན་དུ་ཐལ་བ། ལྷས་བལྟས་ཀྱི་དགེ་སློང་ལྟུང་བ་ཅན་དུ་ཐལ་བ། དགེ་བསྙེན་དགེ་ཚུལ་ལྟུང་མེད་མི་སྲིད་པར་ཐལ་བ། རྩ་བརྒྱུད་ཀྱི་བླ་མ་སྨད་པར་ཐལ་བའོ། །དང་པོ་ནི། བཅས་པའི་ཁ་ན་མ་ཐོ་བ་བསླབ་པ་བཅས་པ་ལ་ལྟོས་པ་དེ་ལྟར་མ་ཡིན་པར་མ་བཅས་ཀྱང་ཅི་ནས་སྡིག་པར་འགྱུར་ན། རྒྱལ་བ་རིགས་ལྔ་ལ་སོགས་པའི་ལོངས་སྐུ་དང༌། ཉེ་བའི་སྲས་བརྒྱད་ལ་སོགས་པའི་བྱང་སེམས་ཕལ་ཆེར་ཡང་ཆོས་ཅན། གཤིས་ཀྱི་མི་དགེ་བ་ཅན་དུ་ཐལ། ཡེ་བཀག་པ་ལ་སྤྱོད་པའི་ཕྱིར་ཏེ། དབུ་སྐྲ་རིང་ཞིང་ ༼༡༤༤༽ རྒྱན་དང་བཅས་པ་དང༌། ཁ་དགོ་དཀར་དམར་སྣ་ཚོགས་པའི་ན་བཟའ་བཞེས་ཤིང་རིན་པོ་ཆེ་དང་རལ་གྲི་ལ་སོགས་པའི་ཕྱག་མཚན་སྣ་ཚོགས་འཛིན་པ་གང་ཞིག དེ་རྣམས་ཡེ་བཀག་ཡིན་པའི་ཕྱིར། རྟགས་ཕྱི་མ་ཁས་སོ། །གཉིས་པ་ནི། བིརྺ་པ་དང༌། ཏི་ལོ་པ་དང༌། ནཱ་རོ་པ་ལ་སོགས་པ་དགེ་སློང་གི་རྟགས་ཆ་ལུགས་བོར་བའི་གྲུབ་ཐོབ་རྣམས་ཀྱང་ཆོས་ཅན།

གཤིས་ཀྱི་སྡིག་ཅན་དུ་འགྱུར་བར་ཐལ། ཡེ་བཀག་པ་ལ་སྤྱོད་པའི་ཕྱིར་ཏེ། དབུ་སྐྲ་རིང་ཞིང་རུས་པའི་རྒྱན་ཆ་སོགས་དང་ལྡན་པ་གང་ཞིག དེ་རྣམས་ཡེ་བཀག་ཡིན་པའི་ཕྱིར་རོ། །གསུམ་པ་ནི། ལྷས་བལྟས་ཀྱི་འཇིག་རྟེན་ན་ཡོད་པའི་ཙནྡན་སྤོས་ཀྱི་ངད་ལྡན་པའི་དགེ་སློང་ཇི་སྙེད་ཐམས་ཅད་ཀྱང་ཆོས་ཅན། གཤིས་ཀྱི་སྡིག་ཅན་དུ་འགྱུར་བར་ཐལ། ཡེ་ནས་བཀག་པ་ལ་སྤྱོད་པའི་ཕྱིར་ཏེ། རྒྱན་དང་བཅས་ཤིང་གོས་དཀར་དང་ལྡན་པ་གང་ཞིག དེ་རྣམས་ཡེ་བཀག་ཡིན་པའི་ཕྱིར། རྒྱན་དང་བཅས་ཤིང་གོས་དཀར་ཅན་ཡིན་ཚུལ་ནི། མདོ་ལས་གསུངས་པ་ཡིན་ཏེ། དཀོན་བརྩེགས་ཀྱི་གཙུག་ན་རིན་པོ་ཆེས་ཞུས་པའི་མདོ་ལས། བསྐལ་པ་དགའ་བར་གྱུར་པ་ལས། ལྷས་ཀྱང་རྣམ་པར་བལྟས་ཞེས་བྱ་བར། ཞེས་པ་ནས། གང་འཇིག་རྟེན་གྱི་ཁམས་དེའི་མི་དེ་དག་ཐམས་ཅད་ཀྱང་གསེར་གྱི་ཅོད་པཎ་ཐོགས་ཤིང་དཔུང་རྒྱན་དང་རྣ་ཆས་བརྒྱན་པ། ལྷའི་ཁ་དོག་དང་གཟུགས་དང་ལྡན་པ་དག་གོ །གང་ཉོན་མོངས་བ་དང་བྲལ་བར་གྱུར་པ་ཤ་སྟག་གོ །གང་ཉོན་མོངས་པ་དང་བྲལ་བར་གྱུར་པ་དེ་ཉིད་དེ་དག་གི་རབ་ཏུ་བྱུང་བ་ཡིན་ཏེ། ཞེས་གསུངས་པའི་ཕྱིར། འཇིག་རྟེན་གྱི་ཁམས་དེའི་གཞི་ནི། ཙནྡན་སྦྲུལ་གྱི་སྙིང་པོ་འབའ་ཞིག་ཡིན་པས་དེའི་དྲི་ངད་ལྡང་བས་འཇིག་ ༼༡༤༥༽ རྟེན་གྱི་ཁམས་མཐའ་ཡས་པ་ལ་ཁྱབ་འགྲོ་བ་ཡིན་ནོ། །དེས་ན་གཞུང་འདིར། ཙནྡན་སྤོས་ཀྱི་ངད་ལྡན་པའི། །ཞེས་པའི་དོན་ཡང་དེ་ལྟར་ཤེས་དགོས་སོ། །ས་གཅད་སྔ་མ་གསུམ་པོ་འདི་ལ་ཀུན་མཁྱེན་བླ་མས་ལྟུང་བ་ཅན་དུ་ཐལ་བ་ཞེས་མཛད་ཀྱང༌། མི་དགེ་བ་ཅན་དུ་ཐལ་བ་ཞེས་སྦྱར་ན་ལེགས་པར་སྣང་སྟེ། ཕྱོགས་སྔ་མས། གལ་ཏེ་སྡོམ་པ་མ་བླངས་ན། །ལྟུང་བའི་ཐ་སྙད་མི་ཐོབ་ཀྱང༌། །ཞེས་སོགས་ཀྱི་སྐབས་སུ། རབ་བྱུང་གི་རྟགས་ཆ་ལུགས་དང་མི་ལྡན་པ་སོགས་བཅས་པའི་ཁ་ན་མ་ཐོ་བ་རྣམས་འགྲོ་བ་གཞན་ལ་ལྟུང་བར་མི་འགྱུར་ཡང་སྡིག་པ་ཙམ་དུ་འགྱུར་བར་ཁས་བླངས་པ་ལ། རྒྱལ་བ་རིགས་ལྔ་ལ་སོགས་པ་ཞེས་གནོད་བྱེད་ཀྱི་རིགས་པ་རྣམས་འཕངས་པ་ཡིན་པའི་ཕྱིར།

དེས་ན། འོ་ན་ཞིང་ཡོད་རྣམས་ལ་ཡང༌། །ཞེས་སོགས་ཀྱིས། ཐུབ་པས་རབ་བྱུང་ལ་སྙིང་ནད་བྱས་པར་ཐལ་བའི་སྐྱོན་སྤོང་བསྟན་ནས། དེའི་རྗེས་ལ། དེས་ན་མདོ་དང་བསྟན་བཅོས་ལས། །ཞེས་སོགས་ཚིགས་བཅད་གཉིས་ཀྱིས་འོག་གི་རིགས་པ་རྣམས་ཀྱི་གནད་རྟོགས་སླ་བའི་ཕྱིར། རེ་ཞིག་བཅས་རང་གི་རྣམ་དབྱེ་བསྟན། དེ་ལྟ་མིན་པར་མ་བཅས་ཀྱང༌། །ཞེས་སོགས་གནོད་བྱེད་རིམ་པ་མི་འདྲ་བ་ལྔས་རྩ་བའི་ཁས་བླང་རབ་བྱུང་ལ་བཅས་པའི་སྡིག་པ་ཁྱིམ་པ་ལ་ཡང་འབྱུང་བར་འདོད་པ་ལ། གནོད་བྱེད་ཀྱི་རིགས་པ་བསྟན་པ་ཡིན་ནོ། །བཞི་པ་ནི། དགེ་བསྙེན་དང་དགེ་ཚུལ་སྡོམ་བརྩོན་རྣམ་པར་དག་པ་ལ་ཡང་སྡིག་མེད་མི་སྲིད་པར་ཐལ། དེ་དག་ལ་ཡང་དགེ་སློང་ལ་བཅས་པའི་ལྟུང་བ་ཐམས་ཅད་སྡིག་པར་འབྱུང་བའི་ཕྱིར་ཏེ། ཁྱིམ་པ་ཐ་མལ་པ་རྣམས་ལ་རབ་བྱུང་ལ་བཅས་པའི་ལྟུང་བ་ཐམས་ ༼༡༤༦༽ ཅད་སྡིག་པར་འགྱུར་བའི་ཕྱིར། རྟགས་ཁས། ལྔ་པ་ནི། མ་བཅས་པ་ལ་བཅས་པའི་སྡིག་པ་འབྱུང་བ་འདི་འདྲ་གང་དག་སུ་ཟེར་བ་དེ་ཡིས་ཆོས་ཅན། རང་གི་རྩ་བརྒྱུད་ཀྱི་བླ་མ་ཁྱིམ་པ་དགེ་བསྙེན་རྣལ་འབྱོར་པ་གསུམ་གྱི་ཆ་ལུགས་སུ་ཞུགས་པ་རྣམས་ལ་སྐུར་པ་བཏབ་པར་འགྱུར་ཏེ། དེ་གསུམ་གང་རུང་གི་ཆ་ལུགས་དང་ལྡན་པ་རྣམས་གཤིས་ཀྱི་མི་དགེ་བ་དང་ལྟུང་བ་ཐམས་ཅད་ལ་སྤྱོད་པར་ཁྱོད་ཀྱིས་ཁས་བླངས་པའི་ཕྱིར། ཇི་ལྟར་ཁས་བླངས་ན། གོས་ངུར་སྨྲིག་གྱོན་པ་སོགས་རབ་བྱུང་ལ་བཅས་པ་རྣམས་གཤིས་ཀྱི་དགེ་བ་དང༌། འགྲོ་བ་ཐམས་ཅད་ལ་ཡེ་ནས་གནང་བ་དང༌། ངུར་སྨྲིག་གི་བརྟུལ་ཞུགས་དང་མི་ལྡན་པ་དང༌། ཕྱི་དྲོ་བཟའ་བ་དང༌། བྱིན་ལེན་མ་བྱས་པར་བཟའ་བ་སོགས་གཤིས་ཀྱི་མི་དགེ་བ་དང༌། འགྲོ་བ་ཐམས་ཅད་ལ་ཡེ་བཀག་ཡིན་པ་ཕྱོགས་སྔ་མའི་ཐུགས་བཞེད་མཐར་ཐུག་ཡིན་པའི་གནད་ཀྱིས་དེ་ལྟར་དོན་གྱིས་ཁས་བླངས་པ་ཡིན་ནོ། །ཕྱོགས་སྔའི་སྙིང་པོ་མ་ལོངས་ན་གནོད་བྱེད་ཀྱི་རིགས་པ་རྣམས་བཟང་ངན་དང༌། འགྲོ་མི་འགྲོའི་རྣམ་དབྱེ་རྔོ་མི་ཐོགས་ཏེ།

འབེམ་གཏད་མེད་པའི་མདའ་བཞིན་གང་ལ་བརྡེག་མི་ཤེས་པ་ཡིན་ནོ། །གཉིས་པ་བརྟུལ་ཞུགས་ལ། རང་བཞིན་གྱི་དགེ་བ་ཡོད་པ་དགག་པ་ལ་གསུམ་སྟེ། དངོས་ཀྱི་དོན། ཤེས་བྱེད་ཀྱི་ལུང༌། རིགས་པས་གྲུབ་པའི་ཚུལ་ལོ། །དང་པོ་ནི། རྟགས་ཆ་ལུགས་དང་ལྡན་མི་ལྡན་གཤིས་ཀྱི་དགེ་སྡིག་ཡིན་པ་ལ་གནོད་བྱེད་བསྟན་ཟིན་པ་དེས་ན། མདོ་ལས། རབ་ཏུ་བྱུང་བའི་བརྟུལ་ཞུགས་ཆ་ལུགས་ཙམ་ལ་དགེ་སྡིག་གཉིས་ཀ་མེད་པར་དོན་གྱིས་གསུངས་པ་ཡིན་ཏེ། རིགས་ལྔ་དང་ཉེ་བའི་སྲས་བརྒྱད་ ༼༡༤༧༽ ལ་སོགས་པ་སྔར་སྨོས་པ་རྣམས་ཀྱིས་རབ་བྱུང་གི་བརྟུལ་ཞུགས་མ་བཟུང་ཡང་སྡིག་པ་མེད་ཅིང༌། ཁྱིམ་པ་དང་ཚུལ་འཆལ་གྱི་བརྟུལ་ཞུགས་བཟུང་ཡང་དགེ་བ་མེད་པའི་ཕྱིར་རོ། །འོན་ཀྱང་ཚུལ་ཁྲིམས་དང་ལྡན་པས་བརྟུལ་ཞུགས་འཆང་བ་ནི་ཞིང་གི་གྲབས་སྐྱོར་བཞིན་དུ་རང་རྒྱུད་ཀྱི་ཚུལ་ཁྲིམས་ལ་གུས་པའི་རྒྱུ་རུ་གསུངས་པར་ཟད་དེ། ངུར་སྨྲིག་གི་གོས་རྣམས་ནི་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེའི་ན་བཟའ་ཡིན་པས་སོ། །འདིས་ནི་ཞིང་ལ་གཅེས་སྤྲས་སུ་བྱ་བའི་ཕྱིར། ཞིང་གི་མཐའ་སྐོར་དུ་གྲབས་བརྩིག་པ་དང༌། རང་རྒྱུད་ཀྱི་ཚུལ་ཁྲིམས་ལ་གུས་ཤིང་གཅེས་སྤྲས་སུ་བྱ་བའི་ཕྱིར་ལུས་ལ་ངུར་སྨྲིག་གི་བརྟུལ་ཞུགས་འཆང་བ་གཉིས་དཔེ་དོན་མཚུངས་པར་བསྟན་པ་ཡིན་ནོ། །ཁ་ན་མ་ཐོ་བ་གཉིས་ཡོད་པ་དེས་ན་ཁ་ན་མ་ཐོ་བ་སྤོང་བྱེད་ཀྱི་གཉེན་པོ་ཚུལ་ཁྲིམས་ལ། རྒྱན་དང་ཟས་གོས་ལ་སོགས་པའི་འདོད་པ་ལ་ལོངས་སྤྱོད་པ་ལས་དབེན་པ་དང༌། སྲོག་གཅོད་ཀྱི་ལས་ལ་སོགས་པའི་སྡིག་ཏོ་མི་དགེ་བའི་ཆོས་ཀྱིས་དབེན་པ་ཞེས་བྱ་བ་རྣམ་པ་གཉིས་སུ་གསུངས་པ། ཐུབ་པའི་དགོངས་པ་ཇི་བཞིན་དུ་གཟུང་བར་བྱ་སྟེ། ངུར་སྨྲིག་གི་བརྟུལ་ཞུགས་འཆང་པའི་རབ་བྱུང་རྣམས་ནི། དབེན་པ་གཉིས་ཀ་དང་ལྡན་པ་དང༌། སྔར་སྨོས་པའི་རིགས་ལྔ་སྲས་བཅས་གྲུབ་ཐོབ་ལྷས་བལྟས་ཀྱི་དགེ་སློང་རྣམས་ནི་དབེན་པ་ཕྱི་མ་ཉིད་དང་ལྡན་པ་ཡིན་ནོ། །ཕ་རོལ་ཏུ་ཕྱིན་པ་ལ་གཞི་སྤོང་བའི་ཐེག་པར་བཤད་པ་ཡང་སོ་སྐྱེའི་གནས་སྐབས་ལ་དགོངས་པ་ཡིན་ཏེ།

ས་ཐོབ་ནས་འདོད་ཡོན་ལྔ་ལ་སྤྱོད་ཀྱང༌། ཐབས་མཁས་ཀྱིས་ཟིན་ཏེ་ས་ལམ་དུ་འགྱུར་བའི་ ༼༡༤༨༽ ཕྱིར་ཏེ། མཐོང་ལམ་པ་ཕྱིར་མི་ལྡོག་པའི་སྐབས་ཀྱི་མངོན་རྟོགས་རྒྱན་ལས། འདོད་ལ་སྤྱོད་ལ་ཐབས་མཁས་དང༌། །ཞེས་དང༌། དཀོན་བརྩེགས་ཀྱི་མདོ་སྔར་དྲངས་པ་དེ་ལས་ཀྱང༌། འཇིག་རྟེན་གྱི་ཁམས་དེའི་མི་དེ་དག་ཀྱང་གསེར་གྱི་ཅོད་པན་ཐོགས་ཤིང་ཞེས་སོགས་གསུངས་པའི་ཕྱིར་རོ། །གཉིས་པ་ཤེས་བྱེད་ཀྱི་ལུང་ནི། རབ་བྱུང་གི་རྟགས་ཆ་ལུགས་ལ་གཤིས་ཀྱི་དགེ་བ་མེད་པ་ལུང་གིས་ཀྱང་འགྲུབ་སྟེ། མདོ་ལས། འཕགས་པ་འཇམ་དཔལ་གྱིས་བུ་མོ་གསེར་མཆོག་འོད་དཔལ་ལ་ཆོས་བསྟན་པས། དེས་བཟོད་པ་ཐོབ་ནས་འཇམ་དཔལ་གྱི་རྐང་པ་ལ་གཏུགས་ཏེ་རབ་ཏུ་བྱུང་བར་གསོལ་བ་བཏབ་པས། འཇམ་དཔལ་གྱིས་སྨྲས་པ། སྲིང་མོ་འདི་ལྟ་སྟེ། མགོ་བོའི་སྐྲ་བྲེགས་པ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། བུ་མོ་གང་སེམས་ཅན་ཐམས་ཅད་ཀྱི་ཉོན་མོངས་པ་གཅད་པའི་ཕྱིར་བརྩོན་པ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་ཡིན་པའི་ཕྱིར་རོ། །བུ་མོ་གང་གོས་ངུར་སྨྲིག་འཆང་བ་དེ་ནི་བྱང་ཆུབ་སེམས་དཔའི་རབ་ཏུ་བྱུང་བ་མ་ཡིན་གྱིས། བུ་མོ་གང་བདག་ཉིད་ཀྱི་བསླབ་པ་དང་ཚུལ་ཁྲིམས་ཡང་དག་པར་བླངས་ལ། ཚུལ་ཁྲིམས་འཆལ་བའི་སེམས་ཅན་རྣམས་ཀྱང་ཚུལ་ཁྲིམས་ཀྱི་སྡོམ་པ་དང་བརྟུལ་ཞུགས་ལ་ཡང་དག་པར་སྦྱོར་བར་བྱེད་པ་དེ་ན། བྱང་ཆུབ་སེམས་དཔའི་རབ་ཏུ་བྱུང་བ་ཡིན་ནོ། །ཞེས་གསུངས་པའི་ཕྱིར། གལ་ཏེ་བརྟུལ་ཞུགས་ཙམ་ལ་གཤིས་ཀྱི་དགེ་བ་ཡོད་ན་འཇམ་དཔལ་གྱིས་གསེར་མཆོག་འོད་དཔལ་གྱི་ལུས་ལ་ངུར་སྨྲིག་ཅིས་མི་བསྐོན་ཏེ་བསྐོན་རིགས་པར་ཐལ་ཏེ། ངུར་སྨྲིག་དང་ལྡན་པ་གཤིས་ཀྱི་དགེ་བ་ཡིན་པའི་ཕྱིར། རྟགས་ཁས། ཡང་ཆ་ལུགས་ཙམ་ལ་ ༼༡༤༩༽ དགེ་བ་མེད་པ་ལུང་གཞན་གྱིས་ཀྱང་འགྲུབ་སྟེ། དཀོན་བརྩེགས་ཀྱི་འོད་སྲུང་གིས་ཞུས་པའི་མདོ་ལས། བསྟན་པ་འདི་བཤད་པ་ན་དགེ་སློང་རྣལ་འབྱོར་སྤྱད་པ་ལྔ་བརྒྱས་བདག་ཅག་གི་ཚུལ་ཁྲིམས་ཡོངས་སུ་མ་དག་བཞིན་དུ།

དད་པས་སྦྱིན་པ་སྤྱད་པར་གྱུར་ན་མི་རུང་ཞེས་ཉམས་པར་བྱས་ཏེ་སླར་ཁྱིམ་དུ་འདོད་དོ་ཞེས་པ་ནས། འོད་སྲུང་ངས་ལུང་བསྟན་ཏེ་དགེ་སློང་འདི་དག་ནི་འདི་ནས་ཤི་འཕོས་ནས། དགའ་ལྡན་གྱི་ལྷའི་རིགས་སུ་སྐྱེ་བར་འགྱུར་ཏེ། དེ་བཞིན་གཤེགས་པ་བྱམས་པའི་ཉན་ཐོས་ཐོག་མར་འདུས་པའི་ནང་དུ་ཆུད་པར་འགྱུར་རོ། །ཞེས་གསུངས་པའི་ཕྱིར། གསུམ་པ་ནི། རྒྱུ་མཚན་དེས་ན་ཉེས་སྤྱོད་ཀྱི་གཉེན་པོར་གྱུར་པའི་སྡོམ་པ་དགེ་བ་ཡིན་གྱིས། སྡོམ་པ་དང་མི་ལྡན་པའི་ཆ་ལུགས་ཙམ་ལ་ནི་དགེ་བ་མེད་དེ། རབ་བྱུང་གི་སྡོམ་པ་མེད་པར་རྟགས་ཆ་ལུགས་འཆང་བ་མདོ་བསྟན་བཅོས་རྣམས་ལས་བཀག་པའི་ཕྱིར་ཏེ། འོད་སྲུང་གིས་ཞུས་པའི་མདོ་ལས། འོད་སྲུང་འདི་ལྟ་སྟེ། དཔེར་ན་མི་རོའི་མགོ་ལ་གསེར་གྱི་ཕྲེང་བ་བཏགས་པ་དེ་བཞིན་དུ་ཚུལ་ཁྲིམས་འཆལ་པ་ངུར་སྨྲིག་གྱོན་པར་བལྟའི་ཞེས་དང༌། ཆེད་དུ་བརྗོད་པའི་ཚོམས་ལས། གང་ཞིག་བསླབ་ལ་མི་གནས་པས། །ཡུལ་འཁོར་བསོད་སྙོམས་སྤྱོད་པ་བས། །ལྕགས་གོང་འབར་བ་ཟོས་པ་སླ། །ཞེས་དང༌། བདེ་གཤེགས་རྒྱལ་མཚན་འཆང་བ་བས། །གཟུགས་བོར་ཁྱིམ་པར་གནས་པ་བཟང༌། །ཞེས་གསུངས་པའི་ཕྱིར། དེ་ལྟར་མ་ཡིན་པར་གལ་ཏེ་བརྟུལ་ཞུགས་ལ་གཤིས་ལ་གནས་པའི་དགེ་བ་ཡོད་ན་སྡོམ་པ་མེད་ཀྱང༌། འགྲོ་བ་ཀུན་གྱི་རབ་བྱུང་གི་ཆ་ལུགས་ཙམ་རེ་ཅིས་མི་བཟུང་སྟེ་འཛིན་རིགས་པར་འགྱུར་རོ། །དེས་ན་གཤིས་ཀྱི་དགེ་བ་ཞེས་པ་ ༼༡༥༠༽ རང་བཟོ་འདི་འདྲའི་ཆོས་ལུགས་ནི་སངས་རྒྱས་ཀྱི་བསྟན་པ་མ་ཡིན་ཏེ། གཤིས་ཀྱི་དགེ་བ་ཞེས་པ་ཕྱི་རོལ་པའི་ཐུན་མོང་མ་ཡིན་པའི་ཁ་སྐད་ཡིན་པས་སོ། །གཉིས་པ་བདེ་སྡུག་གི་བྱེད་པོ་སངས་རྒྱས་ཡིན་པར་ཐལ་བ་སྤང་བ་ལ་གཉིས་ཏེ། རྩོད་པ་དང༌། ལན་ནོ། །དང་པོ་ནི། གཤིས་ལ་དགེ་སྡིག་བཀག་པ་དེ་ལ་འབྲི་གུང་པ་ཁ་ཅིག་འདི་སྐད་དུ། གལ་ཏེ་གཤིས་ལ་དགེ་སྡིག་གཉིས་ཀ་མེད་པ་ལ། ཐུབ་པས་ལྟུང་བ་བཅས་ཏེ་བསྲུངས་ན་ཕན་ཡོན་དང༌། མ་བསྲུངས་ན་ཉེས་དམིགས་འབྱུང་བ་ཡིན་ན།

སངས་རྒྱས་ནི་ཕྱྭ་དང་དབང་ཕྱུག་ལྟར་བདེ་སྡུག་གི་བྱེད་པ་པོ་ཡིན་པར་འགྱུར་ཏེ། མ་བཅས་ན་སྡིག་པ་མེད་པ་ཡིན་པ་ལ། བཅས་ནས་དེ་བསྒྲུབ་མ་ནུས་ན་སྡིག་པ་ལྷག་པོ་འབྱུང་བའི་ཕྱིར་ཞེ་ན། གཉིས་པ་ལན་ལ་གཉིས་ཏེ། མགོ་བསྒྲེའི་ལན་དང༌། དངོས་པོའི་ལན་ནོ། །དང་པོ་ནི། རྩོད་པ་འདིའི་ལན་ལ་གཉིས་ལས། མགོ་བསྒྲེའི་ལན་ནི་འདི་ལྟར་ཡིན་ཏེ། འོ་ན་ཁྱེད་ཀྱང་མུ་སྟེགས་གྲངས་ཅན་པ་ལྟར་ངོ་བོ་ཉིད་དེ་རང་བཞིན་དང་གཙོ་བོ་རྒྱུད་སྨྲ་བར་འགྱུར་ཏེ། དངོས་པོའི་གཤིས་ལ་དགེ་སྡིག་རང་གྲུབ་ཏུ་ཡོད་པའི་ཕྱིར་ནའོ། །འདི་ནི་མགོ་བསྒྲེ་རང་ལ་མ་ལྟོས་ཀྱང༌། ཕ་རོལ་པོའི་ཁས་བླངས་ལ་གནོད་བྱེད་ཤིན་ཏུ་བཟང་ངོ༌། །སྤྱིར་ངོ་བོ་ཉིད་རྒྱུར་སྨྲ་བ་ནི་རྒྱང་འཛིན་པའི་མིང་གི་རྣམ་གྲངས་ཡིན་པས། འདི་གྲངས་ཅན་ལ་ཇི་ལྟར་འཐད་ཅེ་ན། འཐད་དེ། གང་དུ་ཡང་མུ་སྟེགས་གྲངས་ཅན་པ་རྣམས་ནི། གཤིས་ལ་དགེ་སྡིག་ཡོད་ཅེས་ཟེར། །རྒྱུ་ལ་འབྲས་བུ་གནས་པར་འདོད། །བོད་ཀྱང་ལ་ལ་དེ་རྗེས་འབྲང༌། །ཞེས་གྲངས་ཅན་གཤིས་ལ་དགེ་སྡིག་འདོད་པ་དང༌། འབྲི་གུང་པ་སོགས་དེ་ལྟར་འདོད་པ་ཡང་གྲངས་ཅན་གྱི་རྗེས་འབྲང་དུ་ཕུལ་བའི་ཕྱིར་རོ། །རྒྱང་འཕེན་པ་ ༼༡༥༡༽ ལ་སྦྱར་ན་སྐབས་དོན་མི་འབྱོར་ཏེ། དེ་ནི་ལས་འབྲས་མེད་པར་ལྟ་བའི་ལོག་ལྟ་ཅན་ཡིན་པས་གཤིས་ལ་དགེ་སྡིག་མི་འདོད་པའི་ཕྱིར་རོ། །གཉིས་པ་དངོས་ལན་ལ་གསུམ་སྟེ། སྤྱིར་བསླབ་པ་འཆའ་བའི་རྒྱུ་མཚན། དེས་གྲུབ་པའི་དོན་ནོ། །དང་པོ་ནི། སངས་རྒྱས་ནི་བསླབ་པ་འཆའ་བའི་བྱེད་པ་པོ་ཡིན་ཏེ། གཤིས་ལ་དགེ་སྡིག་མེད་ཀྱང་བདེ་སྡུག་དགེ་སྡིག་གི་ལས་ཀྱིས་བྱས་པ་ཡིན་ཞིང་ལས་ཀྱི་བྱེད་པ་པོ་སེམས་ཉིད་ཡིན་ལ། སེམས་དགེ་མི་དགེའི་སྟོབས་ཀྱིས་ལུས་ངག་གི་ལས་ལ་བཟང་ངན་འབྱུང༌། ལས་བཟང་ངན་དེ་ལས་འབྲས་བུ་བདེ་སྡུག་སྐྱེ། ལས་བཟང་ངན་དེ་དག་བླང་དོར་བྱེད་པའི་ཐབས་ནི་སྡོམ་པའི་ཚུལ་ཁྲིམས་ཡིན། ཚུལ་ཁྲིམས་དེ་བསྲུང་བའི་ཐབས་ལ་བཅས་པའི་བརྟུལ་ཞུགས་དགོས་པས།

མདོར་ན་ཚུལ་ཁྲིམས་དེ་ལ་བརྟུལ་ཞུས་གང་ལ་གང་དགོས་རྫོགས་པའི་སངས་རྒྱས་ཉག་གཅིག་ཁོ་ནས་མཁྱེན་པའི་ཕྱིར་རོ། །གཉིས་པ་ནི། བསླབ་པ་འཆའ་མཁན་སངས་རྒྱས་ཡིན་པ་དེས་ན། གདུལ་བྱའི་བསམ་པ་དང༌། དབང་པོའི་རིམ་པ་དང༌། ཉོན་མོངས་པ་ཆེ་ཆུང་སོགས་ཀྱི་ཁྱད་པར་གྱིས། དེ་དག་གི་གཉེན་པོ་སྡོམ་པའི་ཚུལ་ཁྲིམས་ཀྱི་བྱེ་བྲག་དུ་མ་ཡོད་ལ། དེ་དག་བསྲུང་བའི་ཐབས་སུ་བརྟུལ་ཞུགས་དང་འདུལ་བའི་བཅས་པ་མི་འདྲ་བ་མང་པོ་མཛད་པའི་རྒྱུ་མཚན་སྔ་མ་དེ་ལྟར་ཡིན་ཏེ། སངས་རྒྱས་ཀྱི་མཛད་པ་ཐམས་ཅད་གདུལ་བྱའི་བསམ་པ་དང་བག་ལ་ཉལ་སོགས་དང་མཐུན་པར་མཛད་པའི་ཕྱིར་རོ། །གསུམ་པ་ནི། བསླབ་པ་འཆའ་བའི་རྒྱུ་མཚན་དེས་ན། བདེ་སྡུག་གི་བྱེད་པོ་སངས་རྒྱས་མ་ཡིན་ཡང༌། འཁོར་བའི་ ༼༡༥༢༽ རྒྱུ་ལས་ཉོན་སྤོང་བའི་ཐབས་བསླབ་པ་འཆའ་བའི་བྱེད་པ་པོ་དང༌། གསང་སྔགས་འདི་ཆོ་གའི་ཡན་ལག་འདི་ལྟ་བུས་བསྒྲུབས་ན་དངོས་གྲུབ་འདི་དང་འདི་ཐོབ་པར་འགྱུར་རོ། །ཞེས་པ་ལྟ་བུའི་སྔགས་སྦྱོར་བའི་བྱེད་པ་པོ་སངས་རྒྱས་ཡིན་ཏེ། དེ་དག་སངས་རྒྱས་ཀུན་གྱི་སྤྱོད་ཡུལ་ལས་གཞན་གྱིས་མི་མཁྱེན་པའི་ཕྱིར། འབྲི་གུང་པས། བདེ་སྡུག་གི་བྱེད་པོར་ཐལ་བ་འདི་ལ་རིགས་པའི་གནད་ཅུང་ཟད་འདུག་ཀྱང༌། དོན་ལ་བདེ་སྡུག་གི་བྱེད་པོ་ལས་ཉིད་ཡིན་ཞིང༌། ལས་ཀྱི་བྱེད་པོ་ཡང་སེམས་ལ་རག་ལས་པས་སེམས་འདུལ་བའི་ཐབས་འབའ་ཞིག་ཏུ་སངས་རྒྱས་ཀྱིས་བསླབ་པ་འཆའ་བར་མཛད་པ་ཡིན་པའི་གནད་འདི་སྙིང་ལ་གཅང་བར་བྱའོ། །དཀར་ནག་ཟངས་ཐལ་དགག་པ་ནས་འདིའི་བར་ཕྱོགས་སྔ་མ་འབྲི་གུང་པ་ཉིད་འགོག་བྱེད་ཡིན་པས། དོན་བསྡུ་བའི་ཚིགས་བཅད་ཀྱང་ཕྱོགས་གཅིག་ཏུ་བྱས་ན། ལུང་ལས་ཞབས་ལ་སེང་ལྡེང་ཚལ་ཟུག་སོགས། །སྔ་མའི་ལས་ཀྱི་རྣམ་སྨིན་དུ་གསུངས་པ། །དགོངས་དང་དགོས་པའི་སྒོ་ནས་དྲང་དོན་ཞེས། །ཐབས་མཁས་མདོ་ཡི་ངོས་བཟུང་བདུད་རྩི་བསྟན། །གལ་ཏེ་ལས་ངན་སྨིན་ན་ལོངས་སྐུ་ལ། །སྨིན་པར་རིགས་ཏེ་འདི་ནི་སྤྲུལ་པ་ཙམ། །དཔེར་ན་སྒྱུ་མ་མཁན་པོའི་ལས་ངན་ནི། །བྱེད་པོར་འབྱུང་གི་སྒྱུ་མ་ག་ལ་ཡིན། །རང་བཟོའི་རིགས་པས་ཡེ་བཀག་ཡེ་གནང་ཞེས། །འདོད་པ་སངས་རྒྱས་བསྟན་པའི་ནང་དུ་མིན། །ཉན་ཐོས་སྡེ་བཞི་ཕན་ཚུན་བསྲུང་ཚུལ་གྱི། །གནང་བཀག་ཐ་དད་མངོན་སུམ་ལུང་དུ་གསལ། །དེ་བཞིན་རབ་བྱུང་ལ་བཀག་ཁྱིམ་པ་ལ། །བཀག་མེད་ཉན་ཐོས་ལ་གནང་ཐེག་ཆེན་ལ། །བཀག་དང་མདོ་སྔགས་ཕན་ཚུན་གནང་བཀག་གི

།རྣམ་ 

༼༡༥༣༽ དབྱེ་ཐ་དད་རང་རང་ལུགས་བཞིན་གཅེས། །རབ་བྱུང་ལ་བཅས་འགྲོ་བ་ཐམས་ཅད་ལ། །མིན་ན་རྗེས་འབྲང་སྲས་ལ་སྙིང་ནད་དང༌། །སངས་རྒྱས་རང་ཉིད་བདེ་སྡུག་བྱེད་པོ་རུ། །ཐལ་བའི་རིགས་པ་གཡེམ་མ་མུ་ཅོར་བཞིན། །ཐུབ་པས་ཕན་བདེའི་འབྲས་འབྱུང་སྡོམ་པའི་ཞིང༌། །བྱིན་པ་སྙིང་ནད་ཡིན་ན་འཇིག་རྟེན་ན། །ཞིང་མེད་དབུལ་པོར་ཞིང་བཟང་སྦྱིན་པ་ཡང༌། །སྙིང་ནད་ཐལ་བའི་རིགས་པའི་ཐོག་བཟོད་དམ། །རང་བཞིན་ཁ་ན་མ་ཐོ་ཀུན་ལ་སྡིག །བཅས་པའི་ཁ་ན་མ་ཐོ་བཅས་ཕྱིན་ཆད། །ལྟུང་བར་འགྱུར་བའི་གནད་ཀྱིས་བཅས་སྡིག་ནི། །ཀུན་ལ་འབྱུང་བའི་སྙིང་ལས་ག་ལ་དགོས། །རིགས་ལྔ་སྲས་བཅས་བིརྺ་པ་སོགས་དང༌། །རྩ་བརྒྱུད་བླ་མ་རྣལ་འབྱོར་ཆས་ཞུགས་རྣམས། །ངུར་སྨྲིག་རྟགས་དང་ཆ་ལུགས་མི་ལྡན་པས། །གཤིས་ཀྱི་མི་དགེ་ཅན་དུ་ཁྱེད་འདོད་དམ། །ཐུབ་པས་ལྟུང་བ་བཅས་ཀྱང་བདེ་སྡུག་གི །བྱེད་པོར་འགྱུར་བ་མིན་ཏེ་བདེ་སྡུག་རྒྱུ། །ལས་ཀྱི་བྱེད་པོ་སེམས་ཉིད་འདུལ་བའི་ཐབས། །བསླབ་པ་འཆའ་བའི་བྱེད་པོ་སངས་རྒྱས་ཡིན། །བར་སྐབས་ཀྱི་ཚིགས་བཅད་དོ།། །།གསུམ་པ་འདུལ་བའི་བསླབ་བྱ་ཕྲན་ཚེགས་བཤད་པ་ལ་གཉིས་ཏེ། དགག་པའི་བསླབ་བྱ་ལྟུང་བ་བཤགས་བྱར་བསྟན་པ། བསྒྲུབ་པའི་བསླབ་བྱ་ལག་ལེན་འཁྲུལ་མེད་བསྟན་པའོ། །དང་པོ་ནི། རབ་བྱུང་འདུལ་བ་འཛིན་པས་སྦུ་གུ་ཅན་ཏེ་འཕུ་དུང་ཡོད་པ་དང༌། རིང་འགག་གོང་བ་ཅན་གྱོན་པ་དང༌། རྟ་རྒོད་མ་དང་དྲིའུ་མོ་ལ་སོགས་པ་ལ་ཞོན་པ་སོགས་དང༌། ལག་ཉ་སྟེ་བྱིན་ལེན་མ་བྱས་པའི་ཟས་ལ་དགེ་སློང་རང་ངམ་གཞན་གྱིས་རེག་པ་ཟོས་པ་དང༌། ནུབ་ཚངས་ཏེ་བསྙེན་པར་མ་ ༼༡༥༤༽ རྫོགས་པ་དང༌། གནས་གཅིག་ཏུ་མཚན་མོ་གསུམ་གྱི་བར་དུ་ཉལ་བ་དང༌། བཟའ་བར་བརྩོམ་སྟེ་བྱིན་ལེན་བྱས་ནས་བླངས་པ་དང༌། སྟོད་གཡོགས་མ་གྱོན་པར་བྱི་དོར་གྱི་ལས་བྱེད་པ་དང༌། བླ་གོས་གྱོན་བཞིན་དུ་རྟེན་འབྲེལ་ཁང་པར་འཇུག་པ་སོགས་འདུལ་བའི་སྤྱད་པ་མ་ཡིན་པ་བྱས་པ་ཀུན་ལ་གནོང་ཞིང་འགྱོད་པའི་ཚུལ་གྱིས་བཤགས་པ་བྱ་ཞིང༌།

གལ་ཏེ་དེ་དག་ལ་ལྟུང་བ་མེད་དོ་ཞེས་སྨྲ་ན་བསྟན་པ་སྤྱི་ལ་གནོད་པ་ཡིན་ཏེ། ཅིས་ཀྱང་བག་ཡོད་པར་བྱའོ། །ཡང་རབ་ཏུ་བྱུང་བ་ཁྱིམ་པར་འབེབས་པ་དང༌། ཕན་ཚུན་ཕྱོགས་རིས་སུ་ཕྱེ་ནས་ཆགས་སྡང་གི་རྩོད་པ་བྱེད་པ་དང༌། གསང་སྔགས་ཀྱི་ཉམས་ལེན་གྱིས་མ་ཟིན་པ་ལ་ཟིན་པར་རློམ་ནས། དགེ་སྦྱོར་ཕྱི་དྲོ་དུས་རུང་གི་ཁ་ཟས་བཟའ་བ་དང༌། རབ་བྱུང་སྲོག་གི་ཕྱིར་ཡང་ཆང་འཐུང་དུ་མ་གནང་བ་ལ་ཆང་འཐུང་བ་དང༌། དགོས་པ་ཁྱད་པར་ཅན་མེད་པར་ས་རྐོ་བ་ལ་སོགས་པ་དང༌། ཆོས་གོས་གསུམ་དང་ལྷུང་བཟེད་གདིང་བ་ལ་སོགས་པ་འབྲལ་མེད་དུ་འཆང་དགོས་པ་དག་མེད་པ་དང༌། ཆུ་ཚགས་མེད་པར་ལམ་རྒྱང་གྲགས་ཚུན་ལ་འགྲོ་བ་སོགས་ཆོས་དང་འགལ་བའི་སྤྱོད་པ་ཀུན་ལ་བཤགས་བསྡམ་བྱ་རིགས་ཀྱིས། དེ་དག་ལ་དགོངས་པའི་དབང་དང་ཉམས་ལེན་གཞན་གྱིས་ཟིན་པས་ལྟུང་བ་མེད་ཅེས་སྒྲོག་པ་དང༌། ཕྱོགས་རིས་རྩོད་པ་བླ་མ་སློབ་དཔོན་གྱི་ཞབས་ཏོག་ཏུ་འདོད་པ་དང༌། ཆོས་ཉོ་ཚོང་སངས་རྒྱས་ཀྱི་བསྟན་པ་ལ་ཕན་པ་སོགས་སུ་སྨྲ་ན། བསྟན་པ་སྤྱི་ལ་གནོད་པས་བག་ཡོད་པར་བྱའོ། རང་གིས་སྒྲུབ་པ་མ་ནུས་པའམ། ལས་ངན་གྱི་དབང་གིས་ཡིན་ཞེས་སྨྲ་ན་ནི་རང་གཅིག་པུ་ལ་གནོད་ཀྱིས། བསྟན་པ་སྤྱི་ལ་གནོད་ཚབས་ཆེ་བ་མ་ཡིན་པས་འབྲིང་ཙམ་མོ། །གལ་ཏེ་སྐྱེ་བ་སྔ་མའི་ལས་ངན་སྨིན་པའི་ཤུགས་ལས། ༼༡༥༥༽ ཆོས་དང་འགལ་བའི་སྤྱོད་པ་ཀུན་དབང་མེད་དུ་འབྱུང་བས་ཐབས་མེད་དོ་སྙམ་ན། དེ་ལྟར་བྱུང་ན་ཡང་འགྱོད་བཅས་ཀྱི་བཤགས་པ་བྱས་པས་ཡང་བར་འགྱུར་ཏེ། བདག་གི་སྤྱོད་པ་ངན་པ་འདི་ནི་ཆོས་མ་ཡིན། འདུལ་བ་མ་ཡིན། སངས་རྒྱས་ཀྱི་བསྟན་པ་མ་ཡིན་ནོ་ཞེས་གནོང་བའི་ཚུལ་གྱིས་ཡུལ་དགེ་འདུན་སོགས་ལ་བཤགས་པར་བྱ་བ་ཡིན་ནོ། །བཤགས་པ་མི་བྱེད་པར་བདག་གི་སྤྱོད་པ་འདི་དག་ཆོས་དང་མི་འགལ་ཞིང་སངས་རྒྱས་ཀྱི་བསྟན་པ་ཡིན་ནོ་ཞེས་སྨྲ་ན་རང་གཞན་ཀུན་ལ་གནོད་ཚབས་ཆེ་སྟེ། སངས་རྒྱས་ཀྱི་བསྟན་པ་སྤྱི་ལ་གནོད་པའི་ཕྱིར།

རྒྱུ་མཚན་དེས་ན་བསྟན་པའི་སྒོར་ཞུགས་པ་དག་གིས། བསླབ་པ་ལ་གཅེས་སྤྲས་ཀྱི་སྒོ་ནས་སངས་རྒྱས་ཀྱི་བསྟན་པ་ལ་མ་ཕན་ཡང༌། རྣམ་པ་ཀུན་ཏུ་བསྟན་པ་སྤྱི་ལ་གནོད་པ་མི་བྱ་སྟེ། བསྟན་པའི་སྒོར་ཞུགས་ནས་བསྟན་པ་ལ་གནོད་པ་ནི། ནགས་ལ་གནས་པའི་སྤྲེའུས་ནགས་ཚལ་ལྗོན་ཤིང་ལ་མི་གཙང་བ་འཐོར་བའི་རྣམ་ཐར་དང་མཚུངས་པར་འགྱུར་བའི་ཕྱིར་རོ། །གཉིས་པ་ལ་གཉིས་ཏེ། མ་འཁྲུལ་པ་བསྒྲུབ་པར་གདམས་པ་དང༌། འཁྲུལ་བ་འགོག་པའི་ཚུལ་ལོ། །དང་པོ་ནི། དགེ་འདུན་གྱི་དབུས་སུ་མདོ་བསྐུལ་བ་དང༌། ཉི་མའི་གྲངས་བརྗོད་པ་ལ་སོགས་པའི་འཕྲལ་གྱི་བྱ་བ་ཀུན་འདུལ་བའི་གཞུང་དང་མཐུན་པར་གྱིས་ཏེ། འདུལ་བ་ནས་གསུངས་པའི་ལག་ལེན་ཡིན་པའི་ཕྱིར། ཡང་མདོ་རྩ་ལས། གཙུག་ལག་ཁང་གི་བདག་པོ་དང་ལྷའི་ཕྱིར་ཚིགས་སུ་བཅད་པ་འདོན་པའི་དགེ་སློང་ལ་བསྐུལ་བའི་ཚིག་ཀྱང་བྱའོ། །མདོ་ལའོ། །དེང་ནི་ཡར་གྱི་ངོའི་ཚེས་གཅིག་ལགས་ཏེ། གཙུག་ལག་ཁང་གི་བདག་པོ་དང༌། གཙུག་ལག་ཁང་ ༼༡༥༦༽ གི་ལྷ་རྣམས་ཀྱི་སླད་དུ་ཚིགས་སུ་བཅད་པ་རེ་རེ་བཀླག་ཏུ་གསོལ། ཞེས་གསུངས་སོ། །གཉིས་པ་ལ་གཉིས་ཏེ། འཁྲུལ་པ་བརྗོད་པ་དང༌། དེ་དགག་པའོ། །དང་པོ་ནི། བཀའ་གདམས་པ་ཁ་ཅིག མདོ་བསྐུལ་རིང་མོ་ཞེས་བྱ་བ་དཀའ་ཚིག་ཆེ་ལ་ངོ་བོ་ནོར་པ་བྱེད་པ་མཐོང་སྟེ། འདི་ལྟར། ཀྱེ་གསོན་ཅིག་དགེ་འདུན་བཙུན་པ་རྣམས་ཞེས་པ་ནས། ཞལ་ནས་གསུངས་པའི་མདོ་བརྗོད་ཞུ། །ཨུ་ཧཱུྃ་ལེགས་ཟེར་རོ། །གཉིས་པ་ནི། མདོ་བསྐུལ་རིང་མོ་ཆོས་ཅན། ཁྱོད་ཀྱི་ལག་ལེན་མི་འཐད་དེ། མདོ་རྒྱུད་ཀུན་ལས་མ་གསུངས་ཤིང་ཁྱོད་འདི་འདྲའི་རིགས་ཀྱི་ཉམས་ལེན་གྱི་ཆོས་འཕེལ་ན་བསྟན་པའི་རྩ་བ་འདུལ་བ་ནུབ་པར་འགྱུར་བའི་ཕྱིར། སངས་རྒྱས་ཀྱིས་གསུངས་པའི་ཆོ་ག་ལག་ལེན་ཀུན་སླ་བར་གྱུར་ཀྱང་མི་བྱེད་ལ། སངས་རྒྱས་ཀྱིས་མ་གསུངས་ན་ལས་དཀའ་ཡང་འབད་ནས་བྱེད་པ་ནི་ངོ་མཚར་ཆེ་སྟེ། སངས་རྒྱས་ཀྱི་རྗེས་སུ་འབྲང་བ་ཡིན་ཀྱང་ལག་ལེན་སངས་རྒྱས་ཀྱི་གསུང་དང་མི་མཐུན་པ་ལ་འབད་རྩོལ་བྱེད་པ་ནི་བདུད་ཀྱི་བྱིན་རླབས་ཡིན་པས་སོ། །གལ་ཏེ་མདོ་བསྐུལ་རིང་མོ་འདི་འདྲ་བདེན་པར་འདོད་ན་ནི།

བསྙེན་རྫོགས་ཐག་རྒྱ་མ་དང༌། ལས་ཆོག་མགོ་ལ་བཞག་པས་དགེ་སློང་དུ་འགྱུར་ཟེར་བ་སོགས་ལག་ལེན་ཕྱིན་ཅི་ལོག་གཞན་ཡང་འཁྲུལ་ཞེས་བརྗོད་པར་མི་ནུས་ཏེ། ལུང་དང་འགལ་བའི་རང་བཟོ་ཡིན་པར་མདོ་བསྐུལ་རིང་མོ་དང་འདི་དག་ཐམས་ཅད་མཚུངས་པ་ལ། འགའ་ཞིག་བདེན་ལ་འགའ་ཞིག་མི་བདེན་པའི་དཔྱད་པ་མི་ནུས་པའི་ཕྱིར། དེར་མ་ཟད་མུ་སྟེགས་བྱེད་སྲོག་གི་མཆོད་སྦྱིན་བྱས་པས་ཐར་པ་ཐོབ་པར་འདོད་པ་སོགས་ཀྱི་ཆོས་ལོག་ཀྱང་སུན་དབྱུང་མི་ནུས་པར་ཐལ། ༼༡༥༧༽ མདོ་བསྐུལ་རིང་མོ་དང་ཤེས་བྱེད་ཀྱི་ལུང་རིགས་མེད་པར་མཚུངས་པ་ལ། བདེན་བརྫུན་གྱི་དབྱེ་བ་མི་ནུས་པའི་ཕྱིར། དེས་ན་མདོ་བསྐུལ་བ་དང་འདོན་པའི་ཚུལ་སོགས་ལུང་བྱ་བའི་ཕུང་པོ་ལས་གསུངས་པ་བཞིན་དུ་བྱ་ཡིས། སོ་སོ་སྐྱེ་བོས་བློས་བཏགས་ཀྱི་ཚིག་རྣམས་ནི་ལས་ཚིག་ལ་བརྗོད་དུ་མི་རུང་སྟེ། ཉན་ཐོས་ཚིག་བརྩེག་བྱ་བ་ཡིན་པས། ལས་ཚིག་སངས་རྒྱས་རང་གིས་གསུངས་པ་བཞིན་མ་བྱས་ན་ལས་མི་འཆགས་པའི་ཕྱིར། སྦུ་གུ་གོང་བ་ཅན་སོགས་འདུལ་བ་དང༌། །འགལ་བའི་སྤྱོད་པ་མཐའ་དག་བཤགས་བྱས་ནས། །མདོ་བསྐུལ་ལ་སོགས་འཕྲལ་གྱི་ལག་ལེན་ཀུན། །འཁྲུལ་མེད་བསྒྲུབ་པ་བསླབ་བྱ་ཕྲན་ཚེགས་ཡིན། །བར་གྱི་ཚིགས་བཅད་དོ། །དེས་ན། དེ་ནས་བྱང་ཆུབ་སེམས་དཔའ་ཡི། །ཞེས་པ་ནས། བདེན་བརྫུན་དབྱེ་བ་ནུས་མ་ཡིན། །ཞེས་པའི་བར་ནི། སོ་ཐར་གྱི་བསླབ་བྱ་ཉིད་འཆད་བྱེད་ཡིན་ནོ། །གསུམ་པ་ཞར་ལ་ཐོས་བསྒོམ་གྱི་གནད་མ་འཁྲུལ་པར་བསྟན་པ་ལ་གཉིས་ཏེ། འཁྲུལ་པ་དགག་པ་དང༌། མ་འཁྲུལ་བར་བསྒྲུབ་པའོ། །དང་པོ་ནི། སངས་རྒྱས་ཀྱི་གསུང་རབ་ཟབ་མོ་ལ་ཐོས་བསྒོམ་གྱི་བག་ཆགས་མེད་ཅིང༌། སྐྱེས་བུ་བླུན་པོའི་ཚིག་ཚད་མར་འཛིན་པའི་སྐལ་ངན་ལ་ལ། སངས་རྒྱས་ཀྱི་གསུང་རབ་ཚིག་དོན་ཟབ་མོ་དང་ལྡན་པ། སྡེ་སྣོད་གསུམ་དང་རྒྱུད་སྡེ་བཞི་དང༌། བིརྺ་པ་ལ་སོགས་པའི་གྲུབ་ཐོབ་རྣམས་དང༌། རྒྱན་དྲུག་སོགས་མཁས་པ་རྣམས་ཀྱིས་ལེགས་པར་བཤད་པའི་བསྟན་བཅོས་ཆེན་པོ་རྣམས་ཚིག་

༼༡༥༨༽ གི་ན་ཡ་ཡིན་པས། དགོས་པ་ཆེར་མེད་པས་དོར་ཞེས་ཟེར་ཞིང༌། ཚིག་ཀྱང་སྒྲིག་ལེགས་དང་མི་ལྡན་ན་དོན་བཟང་པོ་དང་ལྡན་པ་ལྟ་སྨོས་ཀྱང་ཅི་དགོས་པའི་བླུན་པོ་རྣམས་ཀྱིས་རང་དགར་སྦྱར་བའི་ཚིག མཁས་རྣམས་བཞད་གད་བསྐྱེད་པའི་གནས་སུ་གྱུར་པ་འབྲེལ་མེད་སྣ་ཚོགས་བྲིས་པ་ལ་གདམས་ངག་དང་ངོ་མཚར་བའི་བསྟན་བཅོས་ཡིན་ཞེས་ཉན་བཤད་བྱེད་དོ། །ཚིག་དོན་བཟང་པོ་དང་མི་ལྡན་པའི་བསྟན་བཅོས་ལ་ཉན་བཤད་བྱེད་པ་དེ་ཆོས་ཅན། དགོས་པ་མེད་དེ། ཁྱོད་ལས་འཇིག་རྟེན་བླུན་པོ་དགའ་བ་བསྐྱེད་ནུས་ཀྱིས། མཁས་པ་རྣམས་དགའ་བ་བསྐྱེད་མི་ནུས་པའི་ཕྱིར་དང༌། འབད་རྩོལ་གྱི་དུས་དང་བློ་གྲོས་གཉིས་ཀ་ཆུད་ཟོས་སམ་གྲོན་དུ་འགྱུར་བའི་ཕྱིར། དེས་ན་ཀྱེ་མ་ཞེས་ཅུང་ཟད་ཡིད་སྐྱོ་བའི་ཉམས་སུ་བྱས་ནས། སངས་རྒྱས་ཀྱི་བསྟན་པ་གཟུགས་བརྙན་འདི་ལྟར་དུ་གྱུར་པ་ད་གཟོད་གོ་སྟེ། བཤད་ཉན་བྱེད་པ་དག་ཀྱང་བཀའ་དང་བསྟན་བཅོས་ཚད་ལྡན་ལ་མི་བྱེད་པར་བླུན་པོའི་ཚིག་ལ་ཚད་ཐུབ་ཏུ་བྱས་ནས་བཤད་ཉན་བྱེད་པ་ཤིན་ཏུ་མང་བའི་ཕྱིར། དོན་འདི་དག་དང་མཐུན་པར། སངས་རྒྱས་འཕྲིན་ཞུ་ལས། སངས་རྒྱས་བསྟན་ལ་དད་ན་ཡང༌། །སྡེ་སྣོད་གསུམ་དང་རྒྱུད་སྡེ་བཞི། །སངས་རྒྱས་གསུང་རབ་ངོ་མཚར་ཅན། །དེ་དག་གཞི་མདོའི་རྩྭ་བཞིན་དོར། །བླུན་པོ་རྣམས་ཀྱི་བརྫུན་ཚིག་ལ། །ཐུབ་པའི་དཀའ་བས་གུས་པར་འཛིན། །བདག་ཉིད་ཆེན་པོ་ཀླུ་སྒྲུབ་དང༌། །ཐོགས་མེད་དང་ནི་དབྱིག་གི་གཉེན། །ཕྱོགས་ཀྱི་གླང་པོ་ཆོས་གྲགས་སོགས། །མཁས་པ་རྣམས་ཀྱི་གསུང་རབ་དང༌། རྣལ་འབྱོར་དབང་ཕྱུག་ ༼༡༥༩༽ བིརྺ་པ། །འཕགས་པ་ལྷ་སོགས་གྲུབ་ཐོབ་ཀྱི། །གསུང་རབ་ཡིན་པར་ངེས་པ་རྣམས། །དུག་བཞིན་འབད་པས་སྤངས་ནས་ནི། །སྐྱེས་བུ་བརྫུན་མས་སྦྱར་བ་ཡི། །ལོག་རྟོག་རྣམས་ལ་ཆེར་འབད་ནས། །གྲུབ་ཐོབ་རྣམས་ཀྱི་གསུང་ཡིན་ཞེས། །བླུན་པོ་རྣམས་ལ་རྒྱས་པར་འཆད། །འཇིག་རྟེན་ཤེས་རབ་ལྡན་པ་དཀོན།

བསོད་ནམས་ལྡན་པ་ཤིན་ཏུ་ཉུང༌། །དེས་ན་དམ་ཆོས་རིན་པོ་ཆེ། །ཁྱེད་ཀྱི་གསུང་རབ་འཛིན་པ་དཀོན། །ཞེས་གསུངས་སོ། །འདིར་བླུན་པོའི་ཚིག་འབྲེལ་མེད་ཀྱི་བསྟན་བཅོས་ལ་བཤད་ཉན་བྱེད་མཁན་དེ་གང༌། བཤད་ཉན་བྱ་བའི་ཡུལ་གྱི་བསྟན་བཅོས་དེ་གང༌། ཡུལ་གང་དུ་དུས་ཇི་ཙམ་བྱུང་སྙམ་པའི་དོགས་པ་གསུམ་སྐྱེ་བས་འདི་དག་ལ་ཁ་གསལ་ངེས་པ་ཅན་ཞིག་བློ་གྲོས་དང་ལྡན་པ་དག་གིས་བཙལ་བར་རིགས་སོ། །ལ་ལ་རྫོགས་པའི་སངས་རྒྱས་ཞེས་པར། ཀུན་མཁྱེན་བླ་མས་ཞང་ཚལ་པ་དང་བཀའ་ཕྱག་ལ་ལ་ཞེས་བཤད་ན་ཡང༌། འཇམ་དབྱངས་བླ་མའི་དགོངས་གཏད་ཀྱི་ཕྱོགས་སྔ་གང་ཡིན་ངོས་ཟིན་པ་དཀའ་ལས་སུ་ཆེ་བ་ཡིན་ནོ། །གཉིས་པ་མ་འཁྲུལ་བ་བསྒྲུབ་པ་ནི། བླུན་པོའི་ཚིག་ལ་བཤད་ཉན་བྱེད་པ་དོན་མེད་པ་དེས་ན། སངས་རྒྱས་ཀྱི་གསུང་རབ་སྡེ་སྣོད་གསུམ་དང་རྒྱུད་སྡེ་བཞི་དང༌། དགོངས་འགྲེལ་མཁས་པ་རྣམས་ཀྱི་བསྟན་བཅོས་ཀྱི་ཚིག་དང་དོན་འཛིན་པ་ལ་བྱིན་རླབས་ཡོད་དེ། བློ་གྲོས་རྒྱ་མཚོས་ཞུས་པའི་མདོ་ལས། དེ་བཞིན་གཤེགས་པའི་དམ་པའི་ཆོས་འཛིན་པ། །རྒྱལ་བ་རྣམས་ཀྱིས་ཡོངས་སུ་གཟུང་བར་འགྱུར། །ལྷ་དང་ཀླུ་དང་མིའམ་ཅི་རྣམས་དང༌། ། ༼༡༦༠༽ བསོད་ནམས་ཡེ་ཤེས་ཀྱིས་ནི་ཡོངས་སུ་བཟུང༌། །ཞེས་གསུངས་པའི་ཕྱིར། ཚིག་དོན་བྱིན་རླབས་དང་ལྡན་པ་འདི་འདྲའི་བཀའ་དང་བསྟན་བཅོས་རྣམ་དག་ཉན་བཤད་བྱེད་པ་ལ་ཐོས་པ་ཞེས་ནི་བརྗོད་པ་ཡིན་ཞིང༌། དེའི་དོན་ཚུལ་བཞིན་དུ་དཔྱོད་པ་བསམ་པ་ཡིན་ལ། ནན་ཏན་གྱིས་དེ་བསྒྲུབ་པ་བསྒོམ་པ་ཡིན་པར་ཤེས་པར་བྱས་ནས་ཐོས་བསམ་བསྒོམ་གསུམ་དེ་ལྟར་གྱིས་ཏེ། དེ་ལྟ་བུའི་ཐོས་བསམ་བསྒོམ་གསུམ་འདི་ནི་སངས་རྒྱས་ཀྱི་བསྟན་པ་རྣམ་པར་དག་པ་ཡིན་པའི་ཕྱིར་རོ། །འབྲེལ་མེད་བླུན་པོའི་ཚིག་གི་བསྟན་བཅོས་ལ། །བཤད་ཉན་ངལ་བ་ཙམ་ཡིན་རྒྱལ་བའི་དཀའ། །དགོངས་འགྲེལ་བཅས་ལ་ཐོས་བསམ་བསྒོམ་པ་ནི། །སངས་རྒྱས་བསྟན་པ་འཛིན་པར་འདི་ན་བསྔགས། །སྐབས་དང་པོ་སོ་ཐར་སྡོམ་པའི་སྐབས་ཀྱི་རྣམ་པར་བཤད་པ་བསྟན་ཟིན་ཏོ། །འཇམ་དབྱངས་གསུང་གི་ནམ་མཁའ་བྱིས་བློ་ཡིས། །གཞལ་བྱ་མིན་ཡང་གསུང་རབ་ཟབ་མོ་ལ། །བློ་གྲོས་སྣང་བ་གོམས་དང་ཆོས་བཞིན་དུ། །ས་སྐྱོང་བཀའ་ཡིས་ཉེ་བར་བསྔགས་པ་ལས། །ལྗོན་ཤིང་ལོ་འདབ་ནགས་ཚལ་ཉམས་དགའི་གནས། །བསམ་གཏན་འཕེལ་བའི་སྨན་ལྗོངས་རི་བོའི་སུལ། །ཤིང་མང་དགོན་པར་དགེ་སློང་རྡོ་རྗེ་འཛིན། །ངག་དབང་ཆོས་གྲགས་ཞེས་བྱས་མགྱོགས་པར་སྦྱར།།

༈ །།རྒྱ་ཆེན་ཐུགས་བསྐྱེད་བདུད་རྩིའི་ཆར་ཕབ་པས། །བྱང་ཆུབ་མཆོག་གི་མྱུ་གུ་ཕྱོགས་བཅུར་དགོད། །བདག་གཞན་འགྲོ་བའི་སྐྱབས་གཅིག་ས་སྐྱ་པ། །ཀུན་དགའ་རྒྱལ་མཚན་ཞབས་ཀྱིས་འགྲོ་འདི་ ༼༡༦༡༽ སྐྱོངས། །གཉིས་པ་བྱང་སེམས་སྡོམ་པའི་ཉམས་ལེན་ལ་གསུམ་སྟེ། སེམས་བསྐྱེད་ཀྱི་དབྱེ་བ་སྤྱིར་བསྟན། ཐེག་ཆེན་སེམས་བསྐྱེད་བྱེ་བྲག་ཏུ་བཤད་པ། བསྟན་པ་རྣམ་པར་དག་པས་དོན་བསྡུ་བའོ། །དང་པོ་ནི། བྱང་ཆུབ་སེམས་དཔའི་སེམས་བསྐྱེད་དང༌། །ཞེས་པ་ལ་འཕྲོས། སེམས་བསྐྱེད་དེ་གང་ཞེ་ན། སྤྱིར་སེམས་བསྐྱེད་ལ་ནི་ཆོས་ཅན། གཉིས་སུ་ཡོད་དེ། ཉན་ཐོས་ཀྱི་གཞུང་ལུགས་ནས་བཤད་པ་དང༌། ཐེག་ཆེན་གྱི་གཞུང་ལུགས་ནས་བཤད་པ་གཉིས་ཡོད་པའི་ཕྱིར། དང་པོ་ཉན་ཐོས་ཀྱི་གཞུང་ལུགས་ནས་བཤད་པའི་སེམས་བསྐྱེད་དེ་ལ་ཡང་ཆོས་ཅན། ཐོབ་བྱ་བྱང་ཆུབ་ཀྱི་སྒོ་ནས་གསུམ་དུ་ཡོད་དེ། ཉན་ཐོས་དགྲ་བཅོམ་པ་ཐོབ་འདོད་ཀྱི་སེམས་བསྐྱེད་པ། རང་རྒྱལ་གྱི་བྱང་ཆུབ་ཐོབ་འདོད་ཀྱི་སེམས་བསྐྱེད་པ། རྫོགས་པའི་སངས་རྒྱས་ཐོབ་འདོད་ཀྱི་སེམས་བསྐྱེད་པ་དང་གསུམ་དུ་ཡོད་པའི་ཕྱིར། སེམས་བསྐྱེད་དེ་དག་གི་ཆོ་ག་ཇི་ལྟར་ཞེ་ན། དེ་དག་གི་ཆོ་གའི་ལག་ལེན་ནི་ཆོས་ཅན། ཉན་ཐོས་ཀྱི་བསྒྲུབ་པའི་དུས་ཀྱི་བསྟན་པ་ནུབ་པས་ན་ཁྱོད་དེང་སང་སྤྱོད་པ་ཉུང་སྟེ། ཁྱོད་དེང་སང་ལུང་གི་དུས་སུ་སྣང་བའི་ཕྱིར། དེ་ཡང་ཉན་ཐོས་ཀྱི་བསྟན་པ་ལ་ལྔ་བརྒྱ་པ་ཕྲག་བཅུར་གསུངས་པ་ལས། དང་པོ་ལ་དགྲ་བཅོམ་པ་ཐོབ་པ་མང༌། གཉིས་པ་ལ་ཕྱིར་མི་འོང་པ་ཐོབ་པ་མང༌། གསུམ་པ་ལ་རྒྱུན་ཞུགས་དང་ཕྱིར་འོང་ཐོབ་པ་མང་བས་འབྲས་བུའི་དུས་དང༌། བཞི་པ་ལ་ཞི་གནས་བསྒོམ་པ་དང༌། ལྔ་པ་ ༼༡༦༢༽ ལ་ལྷག་མཐོང་བསྒོམ་པ་དང༌། དྲུག་པ་ལ་ཚུལ་ཁྲིམས་རྣམ་དག་ལ་གནས་པ་མང་བས་སྒྲུབ་པ་ཉམས་ལེན་གྱི་དུས་དང༌། བདུན་པ་ལ་མངོན་པ་དང༌། བརྒྱད་པ་ལ་མདོ་སྡེ་དང༌། དགུ་པ་ལ་འདུལ་བ་ལ་བཤད་ཉན་བྱེད་པ་མང་བས་ལུང་གི་དུས་དང༌།

ཕྲག་བཅུ་པ་ལ་སངས་རྒྱས་ཀྱི་བསྟན་པ་གཟུགས་བརྙན་ཙམ་གནས་པས་རྟགས་ཙམ་འཛིན་པ་ཞེས་བྱ་ཞིང༌། དང་པོ་དགུ་ནི་བསྟན་པ་སྐྱོན་མེད་དུ་གནས་པའི་དུས་ཡིན་ནོ། །དེང་སང་ནི། མདོ་སྡེ་སྤྱོད་པའི་ཕྱེད་ལྷག་པ་ཡང་སོང་ཟིན་པས་དེའི་འཕྲོ་དང༌། འདུལ་བ་སྤྱོད་པའི་ལྔ་བརྒྱ་བསྟན་པ་རྣམ་དག་གི་ལྷག་མར་འབྱུང་རྒྱུ་ཡིན་ནོ། །ཉན་ཐོས་པ་དག་འདུལ་བ་ལུང་ལས། ཁ་ཅིག་ནི་ཉན་ཐོས་སུ་སེམས་བསྐྱེད་དོ། །ཁ་ཅིག་ནི་རང་རྒྱལ་དུ་སེམས་བསྐྱེད་དོ། །ཁ་ཅིག་ནི་སངས་རྒྱས་སུ་སེམས་བསྐྱེད་དོ། །ཞེས་སེམས་བསྐྱེད་ཚུལ་གསུམ་གསུངས་པ་དང༌། མཛོད་ལས། མྱུར་བ་སྲིད་པ་གསུམ་གྱི་མཐར། །བསེ་རུ་བསྐལ་པ་བརྒྱ་ཡི་རྒྱུས། །ཞེས་དང༌། དེ་གྲངས་མེད་གསུམ་ལ་སངས་རྒྱས། །ཞེས་ཐེག་པ་གསུམ་གྱི་ལམ་བགྲོད་ཚུལ་གསུམ་གསུངས་པའི་སེམས་བསྐྱེད་དང་ལམ་དེ་དང་དེ་ལ་བརྟེན་ནས་ཐེག་པ་གསུམ་གྱི་བྱང་ཆུབ་དེ་དང་དེ་ཐོབ་པ་ཡིན་ནོ། །ཞེས་འདོད་ལ། དབུ་མ་པས་གཞལ་ན། ཉན་ཐོས་སྡེ་གཉིས་དང༌། སེམས་ཙམ་པའི་གཞུང་ནས་བཤད་པའི་ལམ་རང་རྐང་ལ་བརྟེན་ནས་ཐེག་པ་གང་གིས་ཀྱང་བྱང་ཆུབ་ཐོབ་པ་མེད་ཅིང༌། བྱང་ཆུབ་ཐོབ་པ་ཐམས་ཅད་དབུ་མའི་གཞུང་ནས་བཤད་པའི་ཐེག་པ་དེ་དང་དེའི་ལམ་བགྲོད་ཚུལ་དང༌། དབུ་མའི་ལྟ་བ་ལ་བརྟེན་ནས་ཐོབ་པ་ཡིན་ནོ། །དེ་སྐད་དུ་ཁ་སྐོང་ལས། ལམ་ལ་གྲུབ་མཐའ་རྣམ་བཞི་ཡི། །རང་ 

༼༡༦༣༽ རང་གཞུང་ལས་ཐེག་གསུམ་གྱི། །ལམ་གྱི་རྣམ་གཞག་བྱེད་མོད་ཀྱི། །རྣལ་འབྱོར་པ་ཡང་བློ་ཁྱད་ཀྱིས། །གོང་མ་གོང་མས་གནོད་པའི་ཚེ། །དབུ་མའི་གཞུང་ལུགས་མ་རྟོགས་པར། །ཐེག་གསུམ་ལམ་ཉིད་ཚང་བར་ནི། །མེད་ཅེས་དབུ་མ་པ་རྣམས་བཞེད། །ཅེས་གསུངས་སོ། །དེས་ན་ཉན་ཐོས་ཀྱི་གཞུང་ནས་བཤད་པའི་སེམས་བསྐྱེད་དང་པོ་གཉིས་ནི། ཉན་ཐོས་དང་རང་རྒྱལ་གྱི་བྱང་ཆུབ་བསྒྲུབ་ནུས་མ་ཡིན་ཀྱང༌། ཉན་ཐོས་དང་རང་རྒྱལ་གྱི་སེམས་བསྐྱེད་ཙམ་ཡིན་པ་ལ་འགལ་བ་མེད་ལ། དེའི་གནད་ཀྱིས་སངས་རྒྱས་སུ་སེམས་བསྐྱེད་པ་ལ་ཡང་ཐེག་ཆེན་སེམས་བསྐྱེད་ལས་འོས་མེད་དེ། སེམས་བསྐྱེད་གང་ཞིག ཐེག་དམན་སེམས་བསྐྱེད་དུ་མི་རུང་བའི་ཕྱིར་དང༌། འདུལ་བ་ལུང་ལས། སྟོན་པ་འདི་རྒྱལ་པོ་རབ་གསལ་དུ་གྱུར་པ་ན་གླང་པོ་ཆེ་འདུལ་མཁན་ལས། སངས་རྒྱས་ཀྱི་ཆེ་བ་ཐོས་པས་རྐྱེན་བྱས་སྐྱེ་བོའི་ཚོགས་ལ་ཡང་སྦྱིན་པ་རྒྱ་ཆེན་པོ་བྱས་ཏེ། དགེ་བ་རྒྱ་ཆེན་གྱུར་པ་འདི་ཡིས་མཐུས། །འགྲོ་བར་རང་བྱུང་སངས་རྒྱས་ཉིད་གྱུར་ནས། །སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། །སྐྱེ་བོའི་ཚོགས་རྣམས་བདག་གིས་བསྒྲལ་བར་བྱ། །ཞེས་དམ་བཅའ་ཞིང་སེམས་བསྐྱེད་པ་དེ་ཐེག་ཆེན་སེམས་བསྐྱེད་ཡིན་པ་ཤིན་ཏུ་འཐད་པའི་ཕྱིར་རོ། །གཉིས་པ་ལ་གསུམ་སྟེ། སེམས་བསྐྱེད་ཀྱི་ཆོ་ག་བཤད་པ། སེམས་བསྐྱེད་ཀྱི་བསླབ་བྱ་བཤད་པ། སེམས་བསྐྱེད་གྱི་ཉམས་ལེན་གྱི་གནད་བཤད་པའོ། །དང་པོ་ལ་གཉིས་ཏེ། ལུགས་གཉིས་ཀྱི་རྣམ་དབྱེ་མདོར་བསྟན་པ། གཞན་གྱི་འཁྲུལ་བ་དགག་པ་རྒྱས་པར་བཤད་པའོ། །དང་པོ་ནི། ༼༡༦༤༽ སེམས་བསྐྱེད་ལ་ལུགས་གཉིས་སུ་ཡོད་པའི་ནང་ནས། གཉིས་པ་ཐེག་ཆེན་ལུགས་ཀྱི་སེམས་བསྐྱེད་དེ་ཆོས་ཅན། ཁྱོད་ལ་ཡང་ལུགས་གཉིས་སུ་ཡོད་དེ། རྗེ་བཙུན་འཇམ་དབྱངས་ནས་བརྒྱུད་དེ་ཀླུ་སྒྲུབ་ཀྱི་རྗེས་སུ་འབྲང་བ་དབུ་མ་ལུགས་དང༌། མགོན་པོ་བྱམས་པ་ནས་བརྒྱུད་དེ་ཐོགས་མེད་ཀྱི་རྗེས་སུ་འབྲང་བ་སེམས་ཙམ་ལུགས་དང་གཉིས་སུ་ཡོད་པའི་ཕྱིར།

འདིར་པཎ་ཆེན་རིན་པོ་ཆེའི་གསུངས་ལས། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ཀྱི་ཆོ་ག་སོགས་ལུགས་གཉིས་པོ་གང་དང་མཐུན་ཞེས་དྲིས་པའི་ལན་ནི། ཀུན་མཁྱེན་བླ་མས། ཐེག་པ་ཆེན་པོའི་སེམས་བསྐྱེད་ལ་ཞེས་པ་འདི་སྐབས་ཐོབ་ཀྱི་ཐེག་ཆེན་ཕ་རོལ་ཏུ་ཕྱིན་པའི་ལུགས་ཀྱི་སེམས་བསྐྱེད་ལ་དགོངས་པས། རྒྱུད་སྡེ་ནས་གསུངས་པའི་སེམས་བསྐྱེད་རྣམས་ལུགས་གཉིས་པོ་གང་དུ་ཡང་མི་གཏོགས་པར་གསུངས་པ་འདི་ནི་གནད་ཀྱི་སྙིང་པོ་ཡིན་ནོ། །དབུ་སེམས་གཉིས་པོ་དེ་ལྟ་བ་མཐོ་དམན་ཐ་དད་པས་ལྟ་བ་དེ་དང་འཚམས་པའི་སེམས་བསྐྱེད་ཀྱི་ཆོ་ག་ཡང་ནི་ཐ་དད་པ་གཉིས་སངས་རྒྱས་ཀྱིས་གསུངས་ཤིང༌། རྗེས་འཇུག་རྣམས་ཀྱིས་ཀྱང་བཀྲལ་བ་ཡིན་ཏེ། སྦྱོར་བའི་སྐབས་སུ་ཡན་ལག་བདུན་པ་ཚང་བར་མཛད་པ། དངོས་གཞིའི་སྐབས་སུ་སྨོན་འཇུག་སྟབས་གཅིག་ཏུ་ལེན་པ། མཇུག་ཏུ་རང་དགའ་བ་བསྒོམ་པ་དང་གཞན་དགའ་བ་བསྒོམ་དུ་གཞུག་པ་རྣམས་ནི་དབུ་མའི་ལུགས་དང༌། སྦྱོར་བའི་སྐབས་སུ་ཕྱག་འཚལ་བ་དང༌། མཆོད་པ་འབུལ་བ་ཙམ་དང༌། བར་ཆད་དྲི་བ་མཛད་པ་དང༌། དངོས་གཞིའི་སྐབས་སུ་སྨོན་པ་སེམས་བསྐྱེད་པ་དང༌། བྱང་ཆུབ་སེམས་དཔའི་སྡེ་སྣོད་ལ་བསླབ་པ་གོང་དུ་སོང་ཟིན་པས་ ༼༡༦༥༽ འཇུག་པ་སེམས་བསྐྱེད་ཉིད་ལེན་པ་དང༌། ཆོ་གའི་ཚིག་ཀྱང་ཉན་པ་ཙམ་ལས་རྗེས་ཟློས་མི་བྱེད་པ་དང༌། མཇུག་ཏུ་མཁྱེན་པར་གསོལ་བ་མཛད་པ་རྣམས་ནི་སེམས་ཙམ་པའི་ལུགས་ཡིན་པས་སོ། །ཆོ་ག་ཐ་དད་པར་མ་ཟད། ལྟུང་བ་དང༌། ཕྱིར་བཅོས་ཚུལ་དང༌། བསླབ་པར་བྱ་བའང་སོ་སོར་ཡོད་དེ། ནམ་མཁའི་སྙིང་པོའི་མདོ་ལས། གསུངས་པ་ལྟར་གྱི་རྩ་བའི་ལྟུང་བ་བཅུ་བཞི་དང༌། བྱང་ཆུབ་སེམས་དཔའ་སྐྱ་རེངས་ལ་གསོལ་བ་བཏབ་ནས། ནམ་མཁའི་སྙིང་པོ་རྨི་ལམ་དུ་བྱུང་བ་ལ་རྩ་བའི་ལྟུང་བ་བཤགས་པ་དང༌། སྤྱོད་འཇུག་ལས། རྐང་པ་བརྐྱངས་ཏེ་མི་འདུག་ཅིང༌། །ཞེས་སོགས་བཤད་པ་རྣམས་ནི་དབུ་མའི་ལུགས་དང༌། སྡོམ་པ་ཉི་ཤུ་པ་ནས་གསུངས་པ་ལྟར་རྩ་བའི་ལྟུང་བ་བཞི་དང༌།

དེ་ཉིད་ལས། སྡོམ་པ་སླར་ཡང་བླང་བར་བྱ། །ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་རྣམས། །ཉོན་མོངས་མི་སྤོང་བདག་སེམས་བཞིན། །ཞེས་པ་ལྟར། ཀུན་དཀྲིས་དྲག་པོས་ཕམ་པ་ལྟ་བུའི་ཆོས་བཞི་སྤྱད་ན། སྡོམ་པ་སླར་ལེན། ཀུན་དཀྲིས་འབྲིང་དང་ཆུང་ངུས་སྤྱད་ན་ཡུལ་སྡོམ་ལྡན་གསུམ་དང་གཅིག་གི་མདུན་དུ་བཤགས་པ་དང༌། ཡང་སྡོམ་པ་ཉི་ཤུ་པ་ལས། དཀོན་མཆོག་གསུམ་ལ་གསུམ་མི་མཆོད། །ཅེས་སོགས་དང༌། ཡན་ལག་གི་ཉེས་བྱས་བཞི་བཅུ་ཞེ་དྲུག་བཤད་པ་ནི་སེམས་ཙམ་པའི་ལུགས་ཡིན་པས་སོ། །འདི་དག་གི་རྣམ་དབྱེ་ཞིབ་པར་ནི་ཀུན་མཁྱེན་ཆེན་པོའི་སྤྱི་དོན་དུ་བལྟ་བར་བྱའོ། །འདིར། ལྟ་བས་ཆོ་ག་འབྱེད་ན་ནི། །དབུ་མའི་ལྟ་བ་དང་ལྡན་པ། ། ༼༡༦༦༽ དེ་ལ་བྱང་སའི་ཆོ་ག་ཡིས། །སེམས་བསྐྱེད་སྡོམ་པ་མི་སྐྱེ་འམ། །ཞེས་དྲིས་པ་ནི་ཚིག་ལ་ཅུང་ཟད་འཁྲིས་པའི་དྲི་བ། དོན་ལ་དོགས་པ་ཡང་དཔྱོད་དགོས་ངེས་པར་སྣང་བས། ལན་ནི། ལྟ་བ་ཐ་དད་པས་ཆོ་ག་ཐ་དད་དུ་ཕྱེ་ཡང༌། དབུ་མའི་ལྟ་བ་དང་ལྡན་པ་ལ་སེམས་ཙམ་ལུགས་ཀྱི་ཆོ་གས་སེམས་བསྐྱེད་སྐྱེ་སྟེ། དཔེར་ན་ཐེག་ཆེན་གྱི་ལྟ་བ་དང་ལྡན་པས་ཉན་ཐོས་ལུགས་ཀྱི་ཆོ་གས་དགེ་སློང་གི་སྡོམ་པ་བླངས་ནས་སྐྱེ་བ་བཞིན་ནོ། །ལྟ་བ་ཐ་དད་པས་ཆོ་ག་ཐ་དད་དུ་ཕྱེ་བ་ནི། དབུ་མ་པ་ལྟ་བ་ཡངས་པས། སེམས་བསྐྱེད་འགྲོ་བ་ཀུན་ལ་འབོགས་པ་དང༌། བསླབ་བྱ་རང་གི་བློས་ཇི་ཙམ་ནུས་པ་བསྲུངས་པས་ཆོག་པ་སོགས་ལག་ལེན་ཡངས་པ་དང༌། སེམས་ཙམ་པ་ལྟ་བ་དོག་པས། སེམས་བསྐྱེད་འགྲོ་བ་ཀུན་ལ་འབོག་ཏུ་མི་རུང་བ་དང༌། བསླབ་བྱ་ཡང་མཐའ་དག་ལ་བསླབ་དགོས་པ་སོགས་ལག་ལེན་ཡང་དོག་པར་བྱུང་བ་ཡིན་ལ། འོན་ཀྱང་གང་ཟག་གིས་ཉམས་སུ་ལེན་པའི་ཚེ་ན། ལུགས་དེ་དང་དེའི་ལྟ་བ་དང༌། སྤྱོད་པ་ཁོ་ན་ཟུང་འབྲེལ་དགོས་པ་མ་ཡིན་པར། དབུ་མའི་ལྟ་བ་དང༌། སེམས་ཙམ་པའི་སྤྱོད་པ་སྦྱར་ནས་ཉམས་སུ་བླངས་ཀྱང་ཤིན་ཏུ་ལེགས་ཤིང༌། ཇོ་བོ་རྗེ་སོགས་ཚད་ལྡན་ཕལ་ཆེར་ཡང་མཛད་པ་ཡིན་ཏེ།

བདག་ཉིད་ཆེན་པོའི་དབུ་མ་ལུགས་ཀྱི་ཆོ་ག་ལས། ཕལ་ཆེར་ལྟ་བ་དབུ་མའི་ཚུལ། །འཕགས་པ་ཀླུ་སྒྲུབ་ལུགས་རྗེས་འབྲང༌། །སྤྱོད་པ་སེམས་ཙམ་སྨྲ་བའི་གཞུང༌། །ཐོགས་མེད་བཞེད་པའི་སེམས་བསྐྱེད་མཛད། །འདི་ནི་ལྟ་སྤྱོད་མ་འཁྲུལ་ཞིང༌། །ཕན་ཚུན་ཐུན་ཚགས་མ་ཡིན་ལ། །ཇི་སྐད་བཤད་བཞིན་ཉམས་ལེན་པ། །རྫོགས་པའི་སངས་རྒྱས་བསྟན་པ་ཡིན། །ཞེས་གསུངས་པའི་ཕྱིར། དཔེར་ན་ ༼༡༦༧༽ ཐུབ་པ་དགོངས་གསལ་ལྟ་བུ་སྤྱོད་པ་ལམ་གྱི་རིམ་པ་མདོ་སྡེ་རྒྱན་ནས་གསུངས་པ་ལྟར་དང༌། ལྟ་བ་ཤེར་ཕྱིན་གྱི་མདོའི་དངོས་བསྟན་ཀླུ་སྒྲུབ་ཀྱིས་བཀྲལ་བའི་ལུགས་གཉིས་ཟུང་འབྲེལ་དུ་སྦྱར་ནས་གང་ཟག་གཅིག་འཚང་རྒྱ་བའི་ལམ་རིམ་ཡོངས་རྫོགས་བསྟན་པ་ཡིན་ནོ། །དེ་སྐད་དུ་དེ་ཉིད་ལས། སྤྱོད་པ་རྒྱ་ཆེ་ཤིན་ཏུ་རྒྱས་པའི་དོན། །ལྟ་བའི་དེ་ཉིད་ཤེས་རབ་ཕ་རོལ་ཕྱིན། །མི་འགལ་གསལ་བར་སྟོན་པ་ཁོ་བོའི་གཞུང༌། །རིགས་པས་བསྒྲུབ་པ་བླ་མའི་གསུང་བཞིན་བཤད། །ཅེས་གསུངས་སོ། །གཉིས་པ་གཞན་གྱི་འཁྲུལ་པ་དགག་པ་ལ་གཉིས་ཏེ། ཀུན་རྫོབ་སེམས་བསྐྱེད་སྐྱེ་བའི་ཆོ་ག་བཤད། དོན་དམ་སེམས་བསྐྱེད་ཆོ་གས་སྐྱེ་བ་དགག་པའོ། །དང་པོ་ལ་བཞི་སྟེ། ལུགས་གཉིས་རྟེན་གྱི་ཁྱད་པར་ལུང་གིས་བསྒྲུབ། དེ་ཉིད་དཔེ་ཡི་སྒོ་ནས་གསལ་བར་བཤད། ལུང་གི་དོན་ལ་ལོག་པར་རྟོག་པ་དགག ལུགས་གཉིས་ཆོ་གའི་ཁྱད་པར་སོ་སོར་བཤད་པའོ། །དང་པོ་ལ་གཉིས་ཏེ། སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་ཡུལ་ངེས་པར་བསྟན། དབུ་མ་ལུགས་ཀྱི་སེམས་བསྐྱེད་ཀུན་ལ་སྐྱེ་བར་བསྟན་པའོ། །དང་པོ་ལ་གསུམ་སྟེ། དངོས་ཀྱི་དོན། དེ་ལ་ལོག་པར་རྟོག་པའི་ཚུལ་བརྗོད་པ། དེ་ཉིད་ལུང་དང་རིགས་པས་དགག་པའོ། །དང་པོ་ནི། སེམས་ཙམ་ལུགས་ཀྱི་སེམས་བསྐྱེད་ཀྱི་ཆོ་ག་བྱང་ས་ནས་གསུངས་པ་ཇོ་བོ་རྗེ་ནས་བརྒྱུད་པའི་ཕྱག་ལེན་འདི་བོད་ན་བྱེད་པ་མང་མོད་ཀྱི་འོན་ཀྱང་སེམས་བསྐྱེད་དེ་ནི་བཤན་པ་སོགས་སུ་ཡང་རུང་བའི་གང་ཟག་ལ་བྱར་མི་རུང་སྟེ།

སེམས་བསྐྱེད་འདི་སྐྱེ་བའི་རྟེན་དུ། སོ་ཐར་སྡོམ་པས་རྒྱུད་གདམས་པ་ཞིག་དགོས་པའི་ ༼༡༦༨༽ ཕྱིར་རོ། །གཉིས་པ་ནི། བཀའ་གདམས་པ་ལ་ལ། དགེ་བཤེས་ཕྱག་སོར་བ་ལ་སོགས་པའི་སྐྱེ་བོ་འགའ་ཞིག་གི་རྨི་ལམ་དུ། བྱམས་པ་མགོན་པོ་ཁྲི་མཐོན་པོ་ལ་བཞུགས་ནས་ཁྲོམ་ཆེན་པོ་ལ་སེམས་བསྐྱེད་མཛད་པར་རྨི་བའི་རྗེས་སུ་འབྲངས་ནས། སོ་ཐར་གྱི་སྡོམ་པ་དང་ལྡན་མི་ལྡན་གྱི་སེམས་ཅན་ཀུན་ལ་སེམས་ཙམ་ལུགས་ཀྱི་སེམས་བསྐྱེད་འབོག་པར་བྱེད་དོ། །གསུམ་པ་ནི། རྨི་ལམ་གྱི་རྗེས་སུ་འབྲངས་ནས་སེམས་ཙམ་ལུགས་ཀྱི་སེམས་བསྐྱེད་ཀུན་ལ་འབོག་པའི་ལུགས་དེ་སངས་རྒྱས་ཀྱི་བསྟན་པ་མ་ཡིན་ཏེ། རྨི་ལམ་བདུད་ཀྱི་མིན་ན་དེ་ལྟར་རུང་ཡང༌། སངས་རྒྱས་ཀྱི་གསུང་དང་མི་མཐུན་པའི་རྨི་ལམ་བདུད་ཀྱི་བྱིན་རླབས་ཡིན་པའི་ཕྱིར་དང༌། བྱང་ས་ལས། རིགས་ཀྱི་བུ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ། བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ཤེས་སམ། ཞེས་སོགས་བར་ཆད་ཀྱི་དྲི་བ་གསུངས་པ་དང༌། ཇོ་བོ་མར་མེ་མཛད་ཀྱི་བྱང་ཆུབ་ལམ་སྒྲོན་ལས་ཀྱང༌། སོ་སོར་ཐར་པ་རིགས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་བྱང་སེམས་ཀྱི་སྡེ་སྣོད་མི་ཤེས་པ་དང༌། སོ་ཐར་གྱི་སྡོམ་པ་མེད་པ་ལ་སེམས་ཙམ་ལུགས་ཀྱི་སེམས་བསྐྱེད་སྐྱེ་བ་བཀག་པའི་ཕྱིར་དང༌། སེམས་བསྐྱེད་ཀྱི་ཆོ་ག་ལས་ཀྱང་ཚུལ་དེ་ལྟར་དུ་གསལ་བའི་ཕྱིར། དེ་ལ་སྐྱོན་སྤོང་བར་འདོད་ནས་བཀའ་གདམས་པ་ཁ་ཅིག་འདི་སྐད་དུ། བླུན་པོ་སྡིག་ཅན་ཡིན་ཡང༌། སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་རྟེན་དུ་རུང་བ་ནི་སྔར་གྱི་ལུང་རྣམས་དང་མི་འགལ་ཏེ། སེམས་ཙམ་ལུགས་ཀྱི་སེམས་བསྐྱེད་འབོག་པའི་གྲལ་དེར་ཚོགས་པ་ཐམས་ཅད་ ༼༡༦༩༽ ནི་སོ་ཐར་གྱི་སྡོམ་པ་དང་ལྡན་ཞིང༌། བྱང་སེམས་ཀྱི་སྡེ་སྣོད་ལ་མཁས་པ་ཤ་སྟག་ཡིན་པའི་ཕྱིར་ཏེ།

དེ་རྣམས་སྐལ་བ་དང་མི་ལྡན་ན་གྲལ་དེར་མི་འོང་བའི་ཕྱིར། ཞེས་ཟེར་ལོ། །བླུན་ཚིག་འདི་ལྟ་བུ་ལ་ཡང་བདེན་པར་འཛིན་པའི་རྗེས་འབྲང་ཡོད་ན་བདེན་བརྫུན་འབྱེད་པའི་བློ་གྲོས་དང་ལྡན་པའི་སེམས་ཡོད་རྣམས་ཀྱིས་འདི་ལ་དཔྱད་པར་རིགས་ཏེ། གལ་ཏེ་འདི་འདྲ་སྨྲ་བའི་ཚིག་བདེན་ན། འདི་ལས་མི་བདེན་པའི་ཚིག་གཞན་ཅི་ཡོད་དེ་མེད་པར་འགྱུར་བའི་ཕྱིར། དེས་ན་དད་པ་ཙམ་མ་ཡིན་པར་དབང་རྣོན་ཆོས་ཀྱི་རྗེས་སུ་འབྲང་བའི་མཁས་པ་ལུང་རིགས་ཤེས་པ་རྣམས་ཀྱིས་ལུགས་འདི་སྤོང་རིགས་པར་ཡིན་ནོ། །གཉིས་པ་ནི། དབུ་མ་ལུགས་ཀྱི་སེམས་བསྐྱེད་འདི་ཆོས་ཅན། ཁྱོད་ལ་སྐྱེ་བའི་ཡུལ་ངེས་པ་ཅན་མི་དགོས་ཏེ། ཁྱོད་བརྡ་འཕྲོད་ཅིང་ལེན་འདོད་ཡོད་པའི་སེམས་ཅན་ཀུན་གྱིས་ལེགས་པར་ཐོབ་ན་རྫོགས་པའི་སངས་རྒྱས་ཀྱི་རྒྱུར་འགྱུར་རོ་ཞེས་ཐེག་པ་ཆེན་པོའི་མདོ་བསྟན་བཅོས་རྣམས་ལས་གསུངས་པའི་ཕྱིར། ཇི་ལྟར་ཞེ་ན། དེ་ཡང་སྡོང་པོ་བཀོད་པའི་མདོ་ལས། འཕགས་པ་འཇམ་དཔལ་གྱིས་ཆོས་བསྟན་པས་རྒྱ་མཚོའི་ཀླུ་སྟོང་ཕྲག་བཅུ་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང༌། མདོ་སྡེ་བསྐལ་བཟང་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། །དེ་བཞིན་གཤེགས་པ་བསོད་ནམས་འོད་དེ་ལ། །ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། །དང་པོར་བྱང་ཆུམ་ཆོག་ཏུ་སེམས་བསྐྱེད་དོ། །ཞེས་དང༌། ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་རྒྱལ་པོ་དང༌། བློན་པོ་དང༌། དམངས་ཕལ་པ་ལ་ལྟུང་བ་འབྱུང་བར་གསུངས་པ་དང༌། དཀོན་བརྩེགས་ཀྱི་ ༼༡༧༠༽ གཙུག་ན་རིན་པོ་ཆེས་ཞུས་པའི་མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་དག་པ་འདི་བསྟན་པ་ནི། འཁོར་དེའི་ནང་ནས་ལྷ་དང་མིའི་སྲོག་ཆགས་ཁྲི་ཉིས་སྟོང་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །ཞེས་དང༌། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་འདི་ལྟར་ཁྱོད་ནི་བྱ་བ་མང་བ། བྱེད་པ་མང་བ་སྟེ།

ཞེས་པ་ནས། ཁྱོད་རྫོགས་པའི་བྱང་ཆུབ་འདོད་པ་དང༌། དོན་དུ་གཉེར་པ་དང༌། སྨོན་པས་འགྲོ་ཡང་རུང༌། །ཞེས་དང༌། རྒྱལ་པོ་ཆེན་པོ་ཁྱོད་འདི་ལྟར་བྱེད་ན་རྒྱལ་པོའི་བྱ་བ་ཡང་མི་ཉམས་པར་འགྱུར་ཞིང༌། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། །ཞེས་པ་ནི་ལྟོས་ཤིག་སྟེ་བལྟས་པས་ཡིད་ཆེས་པར་འགྱུར་རོ། །དེར་མ་ཟད་བསྟན་བཅོས་ལས་ཀྱང་གསུངས་ཏེ། ཀླུ་སྒྲུབ་ཀྱི་རིན་ཆེན་འཕྲེང་བ་ལས། སེམས་ཅན་ཐམས་ཅད་བྱང་ཆུབ་ཏུ། །སེམས་བསྐྱེད་བཅུག་ཅིང་བསྟན་བྱས་ན། །རི་དབང་རྒྱལ་པོ་ལྟར་བརྟན་པའི། །བྱང་ཆུབ་སེམས་དང་རྟག་ལྡན་འགྱུར། །ཞེས་དང༌། ཞི་བ་ལྷས་བསླབ་བཏུས་སུ། དཔའ་བར་འགྲོ་བའི་མདོ་དྲངས་པ་ལས། གཡོ་སྒྱུས་སེམས་བསྐྱེད་པ་ཡང༌། སངས་རྒྱས་ཀྱི་རྒྱུར་གསུངས་ན། དགེ་བ་སྣ་འགའ་བྱས་ཏེ་སེམས་ཅན་སེམས་བསྐྱེད་པ་ལྟ་ཅི་སྨོས་ཞེས་པ་ལ་སོགས་པ་མང་དུ་གསུངས་པའི་ཕྱིར་རོ། །གཉིས་པ་དཔེའི་སྒོ་ནས་གསལ་བར་བཤད་པ་ནི། དབུ་མ་ལུགས་ཀུན་ལ་སྐྱེ་བ་དང༌། སེམས་ཙམ་ལུགས་ཀུན་ལ་མི་སྐྱེ་བ་དཔེའི་སྒོ་ནས་ཀྱང་གསལ་ཏེ། ཇི་ལྟར་ན་འབྲས་ཀྱི་ས་བོན་ནི་དྲོད་དང་བརླན་ཆེ་སར་སྐྱེ་ཡིས། གྲང་བའི་ཡུལ་དུ་མི་སྐྱེ་བ་དེ་བཞིན་སེམས་ཙམ་ལུགས་ཀྱི་འཇུག་པ་སེམས་བསྐྱེད་བྱང་སྡོམ་པ་མེད་པའི་སྡིག་ཅན་ལ་མི་སྐྱེ་བ་ཡིན་ནོ། ། ༼༡༧༡༽ ཡང་ཇི་ལྟར། ནས་ཀྱི་ས་བོན་ནི་ཡུལ་གྲང་དྲོ་སྐམ་རློན་ཆེ་ཆུང་སྣ་ཚོགས་སུ་སྐྱེ་བ་ལྟར་དབུ་མ་པའི་སེམས་བསྐྱེད་ཀྱང་སོ་ཐར་སྡོམ་པའི་རྟེན་དུ་མི་རུང་བའི་ལྷ་ཀླུ་སོགས་དང༌། བཤན་པ་སོགས་སྡིག་པ་ཡོད་མེད་ཀུན་ལ་སྐྱེ་བ་ཡིན་ནོ། །གསུམ་པ་ནི། སྔར་དྲངས་པའི་མདོ་བསྟན་བཅོས་རྣམས་ལས། སེམས་ཅན་ཀུན་ལ་སེམས་བསྐྱེད་སྐྱེ་བར་བཤད་པའི་ལུང་དེ་སེམས་ཙམ་ལུགས་ཀྱི་སེམས་བསྐྱེད་ཀྱི་ལུང་དུ་སྦྱར་ན་ཅི་འགལ་ཏེ་འགལ་བ་མེད་དོ་སྙམ་ན། དེ་ནི་འཁྲུལ་པ་ཡིན་ཏེ། སྔར་དྲངས་པའི་མདོ་སྡེ་སྐལ་བཟང་ལས།

རྒྱལ་བ་འགྲོ་བ་ལ་ཕན་པར་བཞེད་པས། ཉིན་གཅིག་སྲོག་གཅོད་སྤོང་བའི་སྡོམ་པ་བླངས་ནས་བྱང་ཆུབ་ཏུ་སེམས་བསྐྱེད་མཛད་པ་ཡིན་ལ། དེ་ལྟར་སྲོག་གཅོད་སྤོང་བའི་སྡོམ་པ་དེ་ནི་སོ་ཐར་རིགས་བདུན་གང་རུང་མ་ཡིན་པའི་ཕྱིར། ལུང་དེ་ལ་སོགས་པ་སོ་ཐར་སྡོམ་པ་དང་མི་ལྡན་པའི་སེམས་ཅན་ཀུན་ལ་སེམས་བསྐྱེད་སྐྱེ་བར་བཤད་པའི་འཐད་པ་རྣམས་དབུ་མའི་ལུགས་ཀྱི་སེམས་བསྐྱེད་ལ་འཐད་མོད་ཀྱིས། སེམས་ཙམ་པའི་ལུགས་ལ་འཐད་པ་མ་ཡིན་ཏེ། རྒྱུ་མཚན་བཤད་ཟིན་པ་དེའི་ཕྱིར་རོ། །བཞི་པ་ནི། སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་ཡུལ་ངེས་པ་ཅན་དེས་ན། སེམས་ཙམ་ལུགས་ཀྱི་འཇུག་པ་སེམས་བསྐྱེད་ལེན་པར་འདོད་ན། ཐོག་མར་སོ་ཐར་རིགས་བདུན་གང་ཡང་རུང་བ་ལོངས། དེའི་རྗེས་ལ་བྱང་ཆུབ་སེམས་དཔའི་སྡེ་སྣོད་ཀྱི་དགོངས་པ་བྱང་ས་ལྟ་བུ་བསླབས་ཏེ་བསླབ་བྱ་རྣམས་ཉམས་འོག་ཏུ་ཆུད་ཅིང་དད་ཅིང་བསྒྲུབ་བར་ནུས་ན་ཕྱི་ནས་དེའི་འཇུག་པ་སེམས་བསྐྱེད་ཀྱི་སྡོམ་པ་ལོངས་ཏེ། བྱང་སའི་ཚུལ་ཁྲིམས་ལེའུ་དང༌། གནས་བརྟན་བྱང་ ༼༡༧༢༽ བཟང་སོགས་ཀྱིས་ལེན་ཚུལ་གྱི་རིམ་པ་དེ་ལྟར་བཤད་པའི་ཕྱིར། ཡང་ན་ཅི་སྟེ་སེམས་ཅན་ཐམས་ཅད་ལ་སངས་རྒྱས་ཀྱི་ས་བོན་ཐེག་ཆེན་སེམས་བསྐྱེད་འཇོག་པར་འདོད་ན་སྦྱོར་དངོས་རྗེས་གསུམ་གྱི་ཆོ་ག་འཁྲུལ་པ་མེད་པའི་སྒོ་ནས། དབུ་མའི་གཞུང་སྤྱོད་འཇུག་དང༌། སློབ་དཔོན་ཛེ་ཏ་རིས་མཛད་པའི་ཡི་དམ་བླང་བའི་ཆོ་ག་ཇི་ལྟ་བ་བཞིན་དུ་གྱིས་ཏེ། བརྡ་འཕྲོད་ཅིང་ལེན་འདོད་ཡོད་པའི་སྐྱེ་བོ་ཀུན་ལ་སྐྱེ་བའི་ཕྱིར། དབུ་མ་ལུགས་ཀྱི་སེམས་བསྐྱེད་ཀྱི། །རྟེན་དུ་སོ་ཐར་མི་དགོས་ན། །ཡན་ལག་བདུན་པ་སྔོན་འགྲོ་བར། །གསུངས་པའི་དགོངས་པ་གང་ཞིག་ཡིན། །ཞེས་པ་ནི། དབུ་མ་ལུགས་ཀྱི་སེམས་བསྐྱེད་ཀྱི་རྟེན་དུ་སོ་ཐར་མི་དགོས་པ་དང༌། སྦྱོར་བའི་ཚེ་ཡན་ལག་བདུན་པ་རྒྱས་པར་བྱེད་པ་གཉིས་འགལ་ལོ་ཞེས་དྲིས་པར་སྣང་ལ། ལན་ནི་དབུ་མ་ལུགས་ཀྱི་སེམས་བསྐྱེད་ཀྱི་སྦྱོར་དངོས་རྗེས་གསུམ་གྱི་སྔོན་དུ་སོ་ཐར་རིགས་བདུན་གང་རུང་དང་ལྡན་པ་འགྲོ་མི་དགོས་པ་དང༌།

སེམས་ཙམ་ལུགས་ལ་སྦྱོར་དངོས་རྗེས་གསུམ་གྱི་སྔོན་དུ་རིགས་བདུན་གང་རུང་དང་ལྡན་ཞིང༌། སྨོན་པ་སེམས་བསྐྱེད་ཀྱང་བླངས་ཟིན་པ་དགོས་པ་ནི་ལུགས་གཉིས་སོ་སོའི་དགོངས་པ་ཡིན་ནོ། །ལུགས་གཉིས་ཀ་ཡང་སྦྱོར་བའི་ཚེ་སོ་ཐར་གྱི་སྡོམ་པ་ལེན་པར་མཚུངས་ཏེ། དེའི་ཚེ་བྱང་ཆུབ་སྙིང་པོའི་མཐའ་ཅན་གྱི་སྐྱབས་འགྲོའི་སྡོམ་པ་ལེན་པར་མཚུངས་ཤིང༌། དེ་ནི་སོ་ཐར་གྱི་ལྡོག་པ་ནས་བསྟན་པའི་སྡོམ་པ་ཡིན་པའི་ཕྱིར། ཡན་ལག་བདུན་པ་ཙམ་བྱས་པས་སོ་ཐར་གྱི་སྡོམ་པ་བླངས་པར་མི་འགྲོ་སྟེ། ཐུན་མོང་མ་ཡིན་པའི་སྐྱབས་འགྲོ་དེ་སྐབས་འདིའི་ཡན་ལག་བདུན་གྱི་ནང་ཚན་མ་ཡིན་པའི་ཕྱིར་རོ། །གཉིས་པ་དོན་དམ་སེམས་བསྐྱེད་ཚོགས་སྐྱེ་བ་དགག་པ་གསུམ་སྟེ། 

༼༡༧༣༽ དམ་བཅའི་སྒོ་ནས་མདོར་བསྟན། གནོད་བྱེད་ཀྱི་སྒོ་ནས་རྒྱས་པར་བཤད། སྨད་པའི་སྒོ་ནས་དོན་བསྡུ་བའོ། །དང་པོ་ནི། ཐེག་ཆེན་ཕ་རོལ་ཏུ་ཕྱིན་པའི་གཞུང་ནས་བཤད་པའི་དོན་དམ་སེམས་བསྐྱེད་ཅེས་བྱ་བ་ཚོགས་སྦྱོར་གྱི་གནས་སྐབས་སུ་བསོད་ནམས་དང་ཡེ་ཤེས་ཀྱི་ཚོགས་བསྐལ་པ་གྲངས་མེད་གཅིག་ཏུ་བསྒོམས་པའི་སྟོབས་ཀྱིས་རྣམ་པར་མི་རྟོག་པའི་ཡེ་ཤེས་ངང་གིས་སྐྱེ་བ་དེ་ཡིན་མོད་ཀྱི། ཆོ་གའི་སྒོ་ནས་སེམས་བསྐྱེད་འདི་མི་སྐྱེ་སྟེ། ལུང་རིགས་ཀྱིས་གནོད་པའི་ཕྱིར་རོ། །གཉིས་པ་ལ་བཞི་སྟེ། ཆོ་གས་སྐྱེ་བ་ལ་གནོད་བྱེད་བསྟན། ཆོ་གས་སྐྱེ་བའི་སྒྲུབ་བྱེད་མེད། ཆོ་གས་མི་སྐྱེ་བ་དཔེའི་སྒོ་ནས་བསྒྲུབ། དེ་ལ་ལུང་དང་འགལ་བ་སྤང་བའོ། །དང་པོ་ནི། གལ་ཏེ་དོན་དམ་སེམས་བསྐྱེད་འབོགས་བྱེད་ཆོ་ག་ལ་བརྟེན་ནས་སྐྱེ་ན་ནི། དེ་ཆོས་ཅན། རིགས་པ་བརྡ་ལས་བྱུང་བའི་སེམས་བསྐྱེད་དུ་འགྱུར་བར་ཐལ། སེམས་བསྐྱེད་གང་ཞིག ཁས་བླངས་དེའི་ཕྱིར། འདོད་མི་ནུས་ཏེ། སེམས་བསྐྱེད་འདི་ནི་དོན་དམ་ཆོས་ཉིད་བསྒོམས་སྟོབས་ཀྱིས་ཐོབ་པའི་སེམས་བསྐྱེད་ཡིན་པའི་ཕྱིར། གཉིས་པ་ནི། དོན་དམ་སེམས་བསྐྱེད་ཆོ་གས་སྐྱེ་བ་ལ་སྒྲུབ་བྱེད་མེད་དེ། སེམས་བསྐྱེད་འདི་ལ་འབོག་བྱེད་སྦྱོར་དངོས་རྗེས་གསུམ་གྱི་ཆོ་ག་རྒྱལ་བས་མ་གསུངས་ཤིང༌། རྗེས་འཇུག་གི་མཁས་པ་རྣམས་ཀྱང་འདི་མི་མཛད་ཅིང༌། གལ་ཏེ་མཛད་ཀྱང་ཆོ་གར་མི་འགྱུར་བའི་ཕྱིར། དེས་ན་སེམས་བསྐྱེད་ཀྱི་སྐབས་སུ་དོན་དམ་སེམས་བསྐྱེད་ཆོ་གས་འབོགས་པ་དང༌། སྔགས་ཀྱི་སྐབས་སུ་ཕག་མགོའི་དབང་བསྐུར་བྱེད་པ་སོགས་མ་དག་པ་འདི་འདྲའི་རིགས་ཅན་ཀུན་ཆོས་ཅན། སངས་ ༼༡༧༤༽ རྒྱས་ཀྱི་བསྟན་པའི་གཟུགས་བརྙན་ཙམ་ཡིན་ཏེ། ཆོས་ལྟར་བཅོས་པ་ཡིན་པའི་ཕྱིར། དོན་འདི་དང་མཐུན་པར་སངས་རྒྱས་འཕྲིན་ཞུ་ལས། དོན་དམ་ཞེས་བྱའི་བྱང་ཆུབ་སེམས། །ཆོས་ཉིད་ཀྱིས་ནི་ཐོབ་ཅེས་གསུངས། །ཆོ་ག་གཞུང་ལས་བཤད་པ་མེད། །དེ་སྐད་བདག་གིས་བཤད་པ་ལ། །ཆགས་སྡང་ཡིན་ཞེས་འགའ་ཞིག་སྨྲ། །ཞེས་གསུངས་སོ། །གསུམ་པ་ནི།

ཀུན་རྫོབ་སེམས་བསྐྱེད་ཆོ་གས་སྐྱེ་བ་དང༌། དོན་དམ་སེམས་བསྐྱེད་ཆོ་གས་མི་སྐྱེ་བ་ནི་དཔེའི་སྒོ་ནས་ཀྱང་གསལ་ཏེ། དཔེར་ན་ཞིང་ལ་ཆུ་དང་ལུད་འདྲེན་པ་དང༌། ས་བོན་འདེབས་པ་སོགས་ཀྱི་སོ་ནམ་ཞིང་པས་དངོས་སུ་བྱར་ནུས་ཀྱིས། འོན་ཀྱང་ནས་ཀྱི་མྱུ་གུ་དང༌། སྙེ་མ་སོགས་ཞིང་ལས་དངོས་སུ་འབྱུང་གི སོ་ནམ་བྱེད་པའི་མི་ལས་དངོས་སུ་མི་འབྱུང་བ་དེ་བཞིན་དུ། ཀུན་རྫོབ་བྱང་ཆུབ་ཀྱི་སེམས་བསྐྱེད་ཆོ་གའི་སྒོ་ནས་དངོས་སུ་བསྐྱེད་ནུས་ཀྱིས། དོན་དམ་བྱང་སེམས་དང༌། ཟག་མེད་ཀྱི་སྡོམ་པ་དང༌། བསམ་གཏན་གྱི་སྡོམ་པ་དང༌། སྙོམས་འཇུག་སོགས་བསྒོམས་པའི་སྟོབས་ཀྱིས་ངང་གིས་སྐྱེ་ཡི། ཆོ་གས་སྐྱེས་བ་མ་ཡིན་ནོ། །འདི་ནི་དཔེ་དང་སྦྱར་བའི་རིགས་པ་ལན་གྱི་སྤོབས་པ་དང་བྲལ་བ་ཞིག་གོ །ཚུལ་འདི་དག་འཐད་པ་དང་བཅས་པ་མདོ་བསྟན་བཅོས་ཀུན་ལས་འབྱུང་བ་ཡིན་ཏེ། ཀ་མ་ལ་ཤཱི་ལའི་བསྒོམ་རིམ་དུ་མདོ་དྲངས་པ་ལས། དོན་དམ་པའི་བྱང་ཆུབ་ཀྱི་སེམས་དེ་ནི། རྟག་ཏུ་གུས་པས་ཞི་གནས་དང༌། ལྷག་མཐོང་གི་རྣལ་འབྱོར་གོམས་པ་ལས་དེར་འགྱུར་རོ། །ཞེས་དང༌། མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱས། །ཞེས་སོགས་དང༌། མཛོད་ལས། བསམ་གཏན་ལས་ ༼༡༧༥༽ སྐྱེས་བསམ་གཏན་གྱི། །ས་ཉིད་ཀྱིས་ཐོབ་ཟག་མེད་ཀྱི། །འཕགས་དེས་སོ་སོ་ཐར་ཞེས་པ། །ཞེས་གསུངས་པ་ཡིན་ནོ། །བཞི་པ་ནི། འོ་ན་སྤང་སྐོང་ཕྱག་རྒྱ་པ་ལས། དོན་དམ་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ། །ཞེས་གསུངས་པ་དང་འགལ་ལོ་ཞེ་ན། དེ་ནི་བོད་ལ་གནམ་བབས་སུ་བྱུང་བས་མཁས་པ་དག་གིས་ཚད་མར་བྱེད་པ་ཡང་དཀའ་ཞིང༌། གལ་ཏེ་རྒྱ་ལ་དེ་སངས་རྒྱས་ཀྱིས་གསུངས་པ་སྲིད་ཀྱང་དམ་བཅའ་ཙམ་ཡིན་གྱི། ཆོ་གའི་སྒོ་ནས་བསྐྱེད་པ་མ་ཡིན་ནོ། །ཤེས་བྱེད་ནི། དཔེར་ན་སྦྱིན་པ་གཏང་བར་བྱ་བ་དང༌། ཚུལ་ཁྲིམས་དམ་པ་བསྲུང་བར་བྱ་བ་དང༌། སངས་རྒྱས་ཀྱི་ཡོན་ཏན་བསྒྲུབ་པར་བྱ་བ་དང༌། སངས་རྒྱས་ཐོབ་ནས་ཆོས་ཀྱི་འཁོར་ལོ་བསྐོར་བར་བྱའོ། །ཞེས་པ་དེ་ལ་སོགས་པ་གསུངས་པ་ཀུན་དམ་བཅའི་ཚིག་ཙམ་ཡིན་གྱིས།

ཆོ་གའི་སྒོ་ནས་བསྐྱེད་པ་མ་ཡིན་པ་བཞིན་ནོ། །གལ་ཏེ་དེ་དག་ཀྱང་ཆོ་ག་ཡིན་ན་ཧ་ཅང་ཐལ་བར་འགྱུར་ཞིང༌། ཆོ་ག་ཡང་ནི་ཐུག་མེད་དུ་འགྱུར་ཏེ། ཁྱེད་ཀྱི་འདོད་པ་དེ་ལྟ་ན། སྦྱིན་སོགས་རྣམ་དཀར་གྱི་ཡོན་ཏན་ཐམས་ཅད་ལ་ཆོ་ག་ཐུག་མེད་དུ་འགྱུར་བའི་ཕྱིར་རོ། །གསུམ་པ་ནི། ཀྱེ་མ་འཇིག་རྟེན་ན་བླུན་པོ་འདི་རྒྱལ་བས་གསུངས་པའི་སྡོམ་གསུམ་གྱི་ཆོ་ག་རྣམ་པར་དག་པ་ཀུན་དོར་ནས། མ་གསུངས་པའི་སེམས་ཙམ་ལུགས་ཀྱི་སེམས་བསྐྱེད་ཀུན་ལ་བྱེད་པ་དང༌། དོན་དམ་སེམས་བསྐྱེད་ཆོ་གས་འབོགས་པ་སོགས་འདི་འདྲ་ནི་མཐོ་རིས་དང་ངན་སོང་གི་ལམ་ཅེིར་འགྱུར་བརྟག་དགོས་ཏེ། བརྟགས་ནས་བག་ཡོད་པར་བྱ་བ་ཡིན་ནོ། །གཉིས་པ་བསླབ་བྱ་ལ་གཉིས་ཏེ། དགག་པའི་བསླབ་བྱ་ ༼༡༧༦༽ དང༌། བསྒྲུབ་པའི་བསླབ་བྱའོ། །དང་པོ་ལ་གཉིས་ཏེ། བཞིར་དབྱེ་བ་དང༌། གཅིག་ཏུ་བསྡུ་བའོ། །དང་པོ་ནི། སྔར་བཤད་པ་དེ་ལྟར། སེམས་ཙམ་པ་དང་དབུ་མ་པ་གཉིས་ལེན་པའི་ཆོ་ག་སོགས་རྣམ་གཞག་ཕལ་ཆེར་ཐ་དད་དུ་ཡོད་མོད་ཀྱི། འོན་ཀྱང་ཐེག་ཆེན་དབུ་སེམས་ཀུན་མཐུན་པར་ལྟུང་བའི་རྣམ་གཞག་མུ་བཞི་གསུངས་ཏེ། ལྟུང་མེད་དང༌། ལྟུང་བ་དང༌། ལྟུང་བའི་གཟུགས་བརྙན་དང༌། ལྟུང་བ་མེད་པའི་གཟུགས་བརྙན་དང་རྣམ་པ་བཞིར་གསུངས་པའི་ཕྱིར། དཔེར་བརྗོད་ནི་བསམ་པ་དག་པའི་སྦྱིན་པ་དང་ཚུལ་ཁྲིམས་སོགས་ཆོས་ཅན། བྱང་ཆུབ་སེམས་དཔའ་ལ་རྣམ་པ་ཀུན་ཏུ་ལྟུང་བ་མེད་དེ། བསམ་སྦྱོར་གཉིས་ཀ་དཀར་བའི་ཕྱིར། བསམ་པ་ངན་པའི་སྲོག་གཅོད་དང་མ་བྱིན་ལེན་སོགས་ཆོས་ཅན། བྱང་ཆུབ་སེམས་དཔའ་ལ་རྣམ་པ་ཀུན་ཏུ་ལྟུང་བར་འགྱུར་ཏེ། བསམ་སྦྱོར་གཉིས་ཀ་གནག་པའི་ཕྱིར། རང་དོན་གྱི་འཁྲི་བ་མེད་པར་གཞན་ཕན་དགེ་བའི་སེམས་ཀྱིས་འགྲོ་བ་མ་རུངས་པའི་སྲོག་བཅད་པ་དང༌། གཞན་དོན་དུ་བརྫུན་སྨྲས་པ་སོགས་ཆོས་ཅན། ལྟུང་བའི་གཟུགས་བརྙན་ཡིན་ཏེ། ལྟུང་བར་སྣང་ཡང་བྱང་ཆུབ་སེམས་དཔའ་ལ་ལྟུང་མེད་ཡིན་པའི་ཕྱིར། གཞན་ལ་གནོད་ན་ཤེས་བཞིན་དུ་བརྫུན་མ་སྨྲས་པར་རྔོན་པ་ལ་རི་དྭགས་ཕྱོགས་འདི་ན་འདུག་གོ་ཞེས་བདེན་པར་སྨྲས་པ་ལྟ་བུ་ཆོས་ཅན།

ལྟུང་བ་མེད་པའི་གཟུགས་བརྙན་ཡིན་ཏེ། ལྟུང་མེད་དུ་སྣང་ཡང་བྱང་སེམས་ལ་ལྟུང་བར་འགྱུར་བའི་ཕྱིར་ཏེ། བྱང་སེམས་ཀྱི་དོན་དུ་གཉེར་བྱ་ནི་གཞན་དོན་ཉིད་ཡིན་པའི་ཕྱིར་རོ། །གཉིས་པ་ནི། བསླབ་བྱ་མདོར་བསྡུ་ན་སེམས་ཀྱི་འཕེན་པ་བཟང་ངན་ལས་གཞན་པའི་དགེ་སྡིག་ ༼༡༧༧༽ ཡོད་པ་མ་ཡིན་པས་སེམས་མི་དགེ་བ་སྤངས་ནས་དགེ་བ་གཅིག་པུ་ལ་བསླབ་པར་བྱ་སྟེ། དེ་ལ་བསླབས་པས་བསླབ་བྱ་མཐའ་དག་ལ་བསླབ་པར་འགྱུར་བའི་ཕྱིར། དེ་སྐད་དུ་འཕགས་པ་ལྷའི་བཞི་བརྒྱ་པ་ལས། གཞན་ཕན་ལྷག་བསམ་གྱི་རྩིས་ཟིན་པའི་སྒོ་ནས་བྱས་པའི་བྱང་ཆུབ་སེམས་དཔའི་ལུས་ངག་གི་ལས་དགེ་བའམ། ཡང་ན་མི་དགེ་བར་སྣང་བ་ཐམས་ཅད་དགེ་བར་འགྱུར་ཏེ། གང་གི་ཕྱིར་ན་བྱང་སེམས་ཀྱི་དགེ་སྡིག་ལ་སེམས་གཙོ་ཆེ་བའི་ཕྱིར། ཞེས་གསུངས་པའི་ཕྱིར་དང༌། མདོ་རྒྱུད་བསྟན་བཅོས་གཞན་ལས་ཀྱང༌། དགེ་སྡིག་གི་རྣམ་གཞག་སེམས་ལ་རག་ལས་པ་དེ་ལྟར་གསུངས་ཏེ། ཆོས་ཡང་དག་པར་སྡུད་པའི་མདོ་ལས། ཆོས་ཐམས་ཅད་སེམས་ལ་རག་ལས་པ་ཡིན་ནོ། །ཞེས་དང༌། སློབ་དཔོན་ནག་པོ་པས། དེ་ཕྱིར་དམ་པའི་ཞལ་ནས་ནི། །གསུངས་པའི་བྱ་བ་སྡིག་ཀྱང་བྱ། །དམ་པའི་ཞལ་ལས་མ་གསུངས་པའི། །དགེ་བའང་མཁས་པས་སྤང་བར་བྱ། །ཞེས་དང༌། བཤེས་སྤྲིངས་ལས། ཕན་པའི་གདམས་ངག་དོན་པོ་འདི་ལགས་ཏེ། ཁྱོད་ཀྱི་ཐུགས་དུལ་མཛོད་ཅིག་བཅོམ་ལྡན་གྱིས། །སེམས་ནི་ཆོས་ཀྱི་རྩ་བ་ལགས་པར་གསུངས། །ཞེས་དང༌། ཨཱརྻ་དེ་ཝའི་སེམས་ཀྱི་སྒྲིབ་སྦྱོང་ལས། བསམ་པ་བཟང་པོས་མཆིལ་ལྷམ་གཉིས། །ཐུབ་པའི་དབུ་ལ་བཞག་པ་དང༌། །དེ་ནི་གཞན་གྱིས་བསལ་བྱས་པས། །གཉིས་ཀས་རྒྱལ་སྲིད་ཐོབ་པར་འགྱུར། །དེ་ཕྱིར་བསམ་པའི་རྩ་བ་ལ། །བསོད་ནམས་སྡིག་པ་རྣམ་པར་གནས། །ཞེས་གསུངས་པ་ཡིན་ནོ། །རྩེས་ཐངས་སངས་ལྷུན་པས། མུ་བཞི་ངོས་བཟུང་བ་དང༌། ༼༡༧༨༽ དེའི་རྒྱུ་མཚན་འགོད་པ་གཉིས་སུ་ཕྱེ་ནས། མདོར་ན་སེམས་ཀྱི་ཞེས་སོགས་རྒྱུ་མཚན་སྟོན་བྱེད་དུ་མཛད་པ་ནི་ཆེར་མ་འབྲེལ་ཏེ།

དེ་རྒྱུ་མཚན་སྟོན་བྱེད་ཡིན་ན། མདོར་ན་ཞེས་པའི་ཚིག་གི་ནུས་པས་དེའི་གོང་དུ་རྒྱུ་མཚན་རྒྱས་པ་གཅིག་བསྟན་དགོས་པ་ལས། དེ་ནི་མ་བསྟན་པའི་ཕྱིར། དེས་ན་བསླབ་བྱ་མདོར་བསྡུ་ན་ཞེས་པ་འདི་ཙམ་འཐད་པ་ཡིན་ཏེ། བསླབ་བྱ་མུ་བཞི་གསུངས་པའི་རྗེས་སུ་སླར་བསླབ་བྱ་གཅིག་ཏུ་བསྡུས་ཏེ་དེའི་ཤེས་བྱེད་ལུང་གི་འཐད་པ་དང་བཅས་པ་གསུངས་པ་ཡིན་པའི་ཕྱིར་རོ། །གཉིས་པ་བསྒྲུབ་པའི་བསླབ་བྱ་ལ་གསུམ་སྟེ། བསླབ་བྱའི་གཙོ་བོ་འགོག་པའི་ལོག་རྟོག་བརྗོད། དེ་ཉིད་ཡང་དག་དངོས་སྟོབས་རིགས་པས་དགག བསླབ་བྱའི་གཙོ་བོ་ཡིན་པའི་སྒྲུབ་བྱེད་འགོག་པའོ། །དང་པོ་ནི། བྱང་ཆུབ་ཏུ་སེམས་བསྐྱེད་པའི་བསླབ་བྱ་ཆོས་ཅན། ཁྱོད་ལ་རྣམ་པ་གཉིས་སུ་གསུངས་པ་ཡིན་ཏེ། བདག་གཞན་མཉམ་པ་དང་བརྗེ་བ་སྒོམ་པ་གཉིས་སུ་གསུངས་པའི་ཕྱིར་ཏེ། སྤྱོད་འཇུག་ལས། བདག་དང་གཞན་དུ་མཉམ་པ་ནི། །དང་པོ་ཉིད་དུ་འབད་དེ་བསྒོམ། །ཞེས་དང༌། བདག་དང་གཞན་དུ་བརྗེ་བྱ་བ། །གསང་བའི་དམ་པ་སྤྱད་པར་བྱ། །ཞེས་གསུངས་པའི་ཕྱིར། ཚིག་རྐང་གཉིས་པོ་འདི་བསླབ་བྱ་དངོས་འཆད་བྱེད་ཡིན་པས། ཡང་ན། དངོས་དོན་བསླབ་བྱ་གཉིས་སུ་དབྱེ། དེ་ལ་ལོག་པར་རྟོག་ཚུལ་བརྗོད། །དེ་ཉིད་དངོས་སྟོབས་རིགས་པས་དགག །བསླབ་བྱའི་གཙོ་བོར་ལུང་གིས་བསྒྲུབ། །ཕན་ཡོན་སྒོ་ནས་དོན་བསྡུ་བསྟན། །ཞེས་སྦྱར་རོ། །གཉིས་པ་ནི། དེ་ལ་འབྲི་གུང་པ་ཁ་ཅིག བདག་གཞན་ཕན་པའི་བྱང་ཆུབ་ཀྱི་སེམས་བརྒྱད་པ་མ་ཐོབ་ ༼༡༧༩༽ ཀྱི་བར་དུ་བསྒོམ་དུ་མི་རུང་སྟེ། དེའི་རྒྱུ་མཚན་འདི་སྐད་ཟེར་ལོ། །བདག་གི་བདེ་བ་གཞན་ལ་བྱིན་ནས། གཞན་གྱི་སྡུག་བསྔལ་བདག་གིས་བླངས་ན་བདག་རྟག་ཏུ་སྡུག་བསྔལ་བར་འགྱུར་ཏེ། སྨོན་ལམ་མཐའ་བཙན་པའི་ཕྱིར། དེས་ན་བརྗེ་བའི་བྱང་ཆུབ་ཀྱི་སེམས་བསྒོམ་པ་ཕལ་ཆེར་ནི། ཐབས་ལ་མི་མཁས་ཤིང་ནོར་པ་ཆེན་པོའི་ཆོས་ཡིན་ནོ་ཞེས་ཟེར་ལོ། །གསུམ་པ་ལ་གཉིས་ཏེ། བསྒྲུབ་བྱ་དགག་པ་དང༌། སྒྲུབ་བྱེད་དགག་པའོ། །དང་པོ་ནི།

བདག་གཞན་བརྗེ་བ་རུང་བ་དང་མི་རུང་བའི་དོན་འདི་ལྟར་བསམ་པར་བྱ་སྟེ། ཕྱོགས་སྔ་མ་ལ་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་དགེ་བ་ཡིན་ནམ་སྡིག་པ་ཡིན་བརྟག་ཅིང་དྲི་བར་བྱའོ། །གལ་ཏེ་དགེ་བ་ཡིན་ནོ་ཞེ་ན། དེ་ཆོས་ཅན། ཁྱོད་ལས་འབྲས་བུ་སྡུག་བསྔལ་འབྱུང་བ་མི་འཐད་པར་ཐལ། དགེ་བ་ཡིན་པའི་ཕྱིར། སྡིག་པ་ཡིན་ནོ་ཞེ་ན། དེ་ཆོས་ཅན། དུག་གསུམ་གང་རུང་གིས་ཀུན་ནས་བསླང་སྟེ་བསྐྱེད་པའི་ལས་སུ་ཐལ། སྡིག་པ་ཡིན་པའི་ཕྱིར། དེས་ན་བརྗེ་བ་བསྒོམ་པ་ལས་སྡུག་བསྔལ་ག་ལ་འབྱུང་སྟེ། མི་འབྱུང་བར་ཐལ། དེ་ནི་གཞན་ཕན་དགེ་བའི་སེམས་ཀྱིས་བསྐྱེད་པ་ཁོ་ན་ལས། དུག་གསུམ་གང་རུང་གིས་བསྐྱེད་པ་མ་ཡིན་པས་སོ། །མཐའ་གཉིས་སུ་བརྟགས་པའི་རིགས་པ་འདི་ནི་ཕྱོགས་སྔའི་རྡུལ་ཕུང་ཕྱེ་མར་འཐག་པའི་རིགས་པའི་མཆོག་གོ །གཉིས་པ་ནི། སྨོན་ལམ་མཐའ་བཙན་པ་གཏན་ཚིགས་མ་གྲུབ་སྟེ། བྱང་ཆུབ་སེམས་དཔའི་བློ་སྦྱོང་གི་སྨོན་ལམ་འགའ་ཞིག་མཐའ་མི་བཙན་པའི་ཕྱིར། གལ་ཏེ་བཙན་ན། ཚོང་དཔོན་མཛའ་བོའི་བུ་མོ་རྒྱུན་དུ་ཀླད་ནད་ཆེན་པོར་འགྱུར་ཏེ། ༼༡༨༠༽ སེམས་ཅན་ཐམས་ཅད་ཀྱི་ཀླད་ནད་བདག་ལ་སྨིན་པར་གྱུར་ཅིག་ཅེས་པའི་སྨོན་ལམ་བཏབ་པའི་ཕྱིར། དེར་མ་ཟད་དུས་གསུམ་གྱི་སངས་རྒྱས་ཐམས་ཅད་ཀྱང་ཆོས་ཅན། རྒྱུན་དུ་སྡུག་བསྔལ་ཐོབ་པར་འགྱུར་བར་ཐལ། སྨོན་ལམ་མཐའ་བཙན་པ་གང་ཞིག་སྔོན་བདག་གཞན་བརྗེ་བ་བསྒོམ་པའི་ཕྱིར། བདག་གཞན་བརྗེས་པའི་ཡུལ་གྱི་སེམས་ཅན་དེ་དག་ཀུན་ཆོས་ཅན། སྡུག་བསྔལ་འབྱུང་བ་མི་སྲིད་པར་འགྱུར་ཏེ། སྨོན་ལམ་མཐའ་བཙན་པས་ཁྱོད་ཀྱི་སྡུག་བསྔལ་རྣམས་སངས་རྒྱས་བྱང་སེམས་རྣམས་ལ་སྨིན་པར་རིགས་པའི་ཕྱིར། རྟགས་ཁས། རིགས་པ་རྣམ་གྲངས་གསུམ་མོ། །དེས་ན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་ཞེས་སྨྲ་བ་འདི་འདྲའི་གསང་ཚིག་ནི་བདུད་ཀྱི་ཡིན་པ་ཕལ་ཆེར་གྱིས་མི་ཤེས་པས་ཤེས་པར་བྱ་ཞིང༌། ཤེར་མདོ་སོགས་ལས།

ཐབས་ཕྱིན་ཅི་ལོག་ཏུ་སྟོན་པ་ཐབས་ལ་བསླུ་བའི་བདུད་ཡོད་དོ་ཞེས་རྒྱལ་བས་གསུངས་པའང་དྲན་པར་བྱ་སྟེ། དེ་ལྟར་ཤེས་ཤིང་དྲན་པར་བྱས་ནས་སྤང་དགོས་པ་ཡིན་པའི་ཕྱིར་རོ། །བཞི་པ་ལ་གསུམ་སྟེ། ཀླུ་སྒྲུབ་ཀྱི་ལུང༌། ཞི་བ་ལྷའི་ལུང༌། གཞུང་གཞན་གྱི་ལུང་ངོ༌། །དང་པོ་ནི། བདག་གཞན་བརྗེ་བ་བསྒོམ་པ་ནི་ཆོས་ཅན། ནོར་པ་ཆེན་པོའི་ཆོས་མ་ཡིན་པར་བྱང་སེམས་ཀྱི་བསླབ་བྱའི་གཙོ་བོ་ཡིན་ཏེ། ཐེག་པ་ཆེན་པོའི་སངས་རྒྱས་ཀྱི་བསྟན་པའི་ཉམས་ལེན་གྱི་སྙིང་པོ་ཡིན་པར་གསུངས་པའི་ཕྱིར། ཇི་ལྟར་ན། འཕགས་པ་ཀླུ་སྒྲུབ་འགྲོ་བའི་མགོན་དང་སྐྱོབ་པར་གྱུར་པ་ཉིད་ཀྱིས་རིན་ཆེན་འཕྲེང་བར། སྨོན་ལམ་ཕན་ཡོན་དང་བཅས་པ་འདི་སྐད་གསུངས་ཏེ། བདག་ལ་སེམས་ ༼༡༨༡༽ ཅན་དེ་དག་གི་སྡིག་པ་སྨིན་ཅིང༌། བདག་གི་དགེ་བ་མ་ལུས་པ་སེམས་ཅན་དེར་སྨིན་པར་ཤོག ཇི་སྲིད་སེམས་ཅན་འགའ་ཞིག་ཀྱང་གང་དུ་འཁོར་བ་ལས་མ་གྲོལ་བའི་བར་དེ་སྲིད་དུ། དེའི་དོན་བྱ་བའི་ཕྱིར་བླ་ན་མེད་པའི་བྱང་ཆུབ་ཐོབ་ཀྱང་ཟག་མེད་ཀྱི་བདེ་བ་ལ་མ་ཆགས་པར་འཁོར་བར་གནས་པར་གྱུར་ཅིག ཅེས་པ་ནི་བདག་གཞན་བརྗེ་བའི་སྨོན་ལམ་ཡིན་ལ། སྨོན་ལམ་དེ་སྐད་བརྗོད་པའི་བསོད་ནམས་ནི་གལ་ཏེ་གཟུགས་སུ་གྲུབ་ན། ཆུ་ཀླུང་གངྒཱའི་བྱེ་མ་སྙེད་ཀྱི་གྲངས་དང་མཉམ་པའི་འཇིག་རྟེན་གྱི་ཁམས་སུ་ཤོང་བར་མི་འགྱུར་རོ། །ཕན་ཡོན་འདི་ནི་བཅོམ་ལྡན་འདས་ཀྱིས་གསུངས་པ་ཡིན་ཏེ། དཔལ་སྦྱིན་གྱིས་ཞུས་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་ནི་དེ་ལས་ལྷག་པར་འགྱུར། །ཞེས་གསུངས་པའི་ཕྱིར། ཕན་ཡོན་དེ་ལྟར་འབྱུང་བའི་ཤེས་བྱེད་ཀྱི་གཏན་ཚིགས་ཀྱང་ནི་འདི་ལ་སྣང་སྟེ། བདག་གཞན་བརྗེ་བ་བསྒོམ་པའི་དམིགས་ཡུལ་གྱི་སེམས་ཅན་མུ་མེད་ཅིང་མཐའ་ཡས་པ་དེ་བཞིན་དུ། དམིགས་བྱེད་ཀྱི་བདག་གཞན་བརྗེ་བའི་སྨོན་ལམ་ལ་ཡང་ཕན་ཡོན་མུ་དང་ཚད་མེད་པ་འབྱུང་བ་ཡིན་པའི་ཕྱིར།

གཞན་ཡང་རིན་ཆེན་འཕྲེང་བ་ལས། ཕན་ཡོན་དང་བཅས་པ་ཡང་དུ་གསུངས་ཏེ། གོམ་པ་བདུན་པའི་བར་དག་ཏུ། །བདོག་པ་ཀུན་གཏོང་སེམས་འཆང་བའི། །བྱང་ཆུབ་སེམས་དཔའ་རྣམས་ཀྱིས་ནི། །བསོད་ནམས་མཁའ་འདྲ་དཔག་མེད་སྐྱེ། །ཞེས་པ་ལ་སོགས་པ་ལེགས་པར་གསུངས་པའི་ཕྱིར་རོ། །གཉིས་པ་ནི། ༼༡༨༢༽ སྤྱོད་འཇུག་ལས་ཀྱང་འདི་སྐད་དུ་གསུངས་ཏེ། བདག་གི་བདེ་བ་དང་གཞན་གྱི་སྡུག་བསྔལ་ཡང་དག་པ་ཉིད་དུ་བརྗེ་བ་མ་བྱས་ན། མཐར་ཐུག་སངས་རྒྱས་མི་འགྲུབ་ཅིང༌། གནས་སྐབས་འཁོར་བ་ན་ཡང་མངོན་མཐོའི་བདེ་བ་ཕུན་སུམ་ཚོགས་པ་མེད་པ་དེ་སྐད་གསུངས་པ་ལེགས་པར་ལུང་ཚད་མར་བཟུང་རིགས་པའི་ཕྱིར། ལུང་སྔ་མ་བསྒོམས་པའི་ཕན་ཡོན་དང༌། ཕྱི་མ་འདི་མ་བསྒོམས་པའི་ཉེས་དམིགས་སྟོན་བྱེད་གཙོ་ཆེ་བ་ཡིན་ནོ། །གསུམ་པ་ནི། ཐེག་པ་ཆེན་པོའི་མདོ་བསྟན་བཅོས་གཞན་ལས་ཀྱང་ཆོས་ཀྱི་སྙིང་པོར་བདག་གཞན་བརྗེ་བ་འདི་གསུངས་ཏེ། གསང་ཆེན་ཐབས་ལ་མཁས་པའི་མདོ་ལས། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོའི་ཐབས་ལ་མཁས་པ་ནི་ཞེས་པ་ནས། འདི་ལྟར་སེམས་ཅན་དེ་དག་གི་སྡུག་བསྔལ་གྱི་ཚོར་བ་གང་ཡིན་པ་དེ་དག་ཐམས་ཅད་བདག་གི་ལུས་ལ་འབབ་པར་གྱུར་ཅིག སེམས་ཅན་དེ་དག་བདེ་བར་གྱུར་ཅིག །ཅེས་དང༌། བྱང་ཆུབ་སེམས་འགྲེལ་ལས། བསམ་གཏན་བདེ་བ་དོར་ནས་ཀྱང༌། །མནར་མེད་པར་ཡང་འཇུག་པར་བྱེད། །འདི་ནི་ངོ་མཚར་བསྔགས་འོས་སོ། །ཞེས་གསུངས་སོ། །ལྔ་པ་ཕན་ཡོན་གྱི་སྒོ་ནས་དོན་བསྡུ་བ་ནི། བདག་གཞན་བརྗེ་བ་བསྒོམ་དུ་མི་རུང་བ་ལ་གནོད་བྱེད་ཀྱི་རིགས་པ་དང༌། བསྒོམ་དུ་རུང་བ་ལ་ཤེས་བྱེད་ཀྱི་ལུང་ཡོད་པ་དེས་ན་བརྗེ་བ་བསྒོམ་པ་འདི་ནི་གནས་སྐབས་དང་མཐར་ཐུག་གཉིས་ཀའི་ཕན་ཡོན་དང་ལྡན་པས་བསྒོམ་རིགས་པ་ཡིན་ཏེ། བདག་གཞན་བརྗེ་བ་ཞེ་ཐག་པ་ནས་བསྒོམ་ཤེས་པ་དེ་ནི་མཐར་ཐུག་མྱུར་དུ་འཚང་རྒྱ་ཞིང་དེ་མ་ཐོབ་ཀྱི་བར་དུ་ཡང་འཇིག་ 

༼༡༨༣༽ རྟེན་གྱི་བདེ་འབྲས་ཕུན་སུམ་ཚོགས་པ་འབྱུང་བ་ཡིན་པའི་ཕྱིར་ཏེ། ཀླུ་སྒྲུབ་ཀྱིས། སེམས་ཅན་ཡོངས་སུ་མ་དོར་བས། །སེམས་ཅན་རྟེན་ནས་སངས་རྒྱས་ཀྱི། །གོ་འཕང་བླ་མེད་རྙེད་གྱུར་ན། །ལྷ་དང་མི་ཡི་ལོངས་སྤྱོད་གང༌། །ཞེས་སོགས་གསུངས་པའི་ཕྱིར། འདིར་གསེར་ཐུར་ལས། བདག་གཞན་བརྗེ་བ་མཐའ་གཅིག་ཏུ། །ནོར་ཆེན་ཆོས་ཞེས་ཕྱོགས་སྔ་མས། །ཇི་ལྟར་ཁས་བླངས་ས་བརྒྱད་པར། །བརྗེ་བ་བསྒོམ་པར་འཆད་མིན་ནམ། །ཕྱོགས་སྔས་སྡུག་བསྔལ་དྭང་ལེན་གྱི། །བཟོད་པ་ཐོབ་དང་མ་ཐོབ་ཀྱི། །ཞིབ་ཆ་ཕྱེ་བ་མ་བཀླགས་ན། །ལུང་རིགས་ཆུད་འཛར་མི་འགྱུར་རམ། །ཞེས་གསུངས་པ་ནི་སྤྱིར་ཕྱོགས་སྔ་འགོག་པའི་རིགས་ཐམས་ཅད་ལ་སྒྲོ་སྐུར་མི་བྱ་བར་ཁོ་རང་གི་འདོད་པ་བཞིན་ཞིབ་ཆ་བླངས་ནས་འགོག་དགོས་པ་ཡིན་ཏེ། གཞན་དུ་ན་ཕྱོགས་སྔའི་ནམ་མ་ལངས་པར་དགག་པའི་ཉི་མ་ཤར་བར་སོང་བས། གནོད་བྱེད་ཀྱི་ལུང་རིགས་བསྟན་པ་ཡང་ཆུད་འཛར་འགྱུར་བའི་རིགས་ཅན་ཡང་ཤིན་ཏུ་མང་ངོ༌། །དེ་ཡང་འབྲི་གུང་པའི་བཞེད་པ་ས་བརྒྱད་པ་ནས་མི་སྐྱེ་བའི་ཆོས་ལ་བཟོད་པ་ཐོབ་པས་བདག་གཞན་བརྗེ་བ་གནས་སྐབས་གང་དུ་བསྒོམས་ཀྱང་སྐྱོན་མེད་ཅིང༌། མ་དག་ས་བདུན་དང་སོ་སོ་སྐྱེ་བོའི་གནས་སྐབས་སུ་བདག་གཞན་བརྗེ་བ་མཐའ་གཅིག་ཏུ་བསྒོམ་དུ་མི་རུང་བ་མ་ཡིན་ཡང༌། དུས་ཚོད་གནས་སྐབས་དང་རང་གི་རྟོགས་པའི་རྒྱུད་ཚོད་དང་སྦྱར་ནས་བསྒོམ་དགོས། གཞན་དུ་ན་ཉེས་པར་འགྱུར་བའི་སྐབས་ཀྱང་ཡོད་དེ། འཕགས་པ་ཤཱ་རིའི་བུ་ས་དྲུག་པ་བ་ཡིན་པ་ལ། དུས་ལ་མ་བབས་པར་མིག་སྦྱིན་པར་ ༼༡༨༤༽ བཏང་བས་ཉན་ཐོས་ཀྱི་སར་ལྷུང་བའི་རྐྱེན་དུ་གྱུར་པ་དང༌། རྗེ་ཕག་མོ་གྲུ་པ་ལ། རྗེ་རིན་པོ་ཆེ་རྟག་པར་ཞབས་བསྙུང་བ་ཅིས་ལན་ཞུས་པས། ཁོ་བོ་སྔོན་དད་པ་ནི་ཆེ་ཤེས་རབ་ནི་ཆུང་བའི་དུས་སུ་རྟག་པར་གཞན་གྱི་སྡུག་བསྔལ་རྣམས་བདག་ལ་སྨིན་པར་གྱུར་ཅིག ཅེས་སྨོན་ལམ་བཏབ་པས། ད་ལྟ་ཞབས་བསྙུང་བ་དེས་ལན་པ་ཡིན་ནོ། །ཞེས་གསུངས་པ་ཡིན་ནོ། །ཞེས་པ་ནི་ཕྱོགས་སྔའི་འདོད་པ་སྒྲོ་སྐུར་དང་བྲལ་བའོ། །དེས་ན་འབྲི་གུང་པས་ས་བདུན་པ་མན་ཆད་པ་ཡང་བདག་གཞན་བརྗེ་བ་གཏན་བསྒོམ་དུ་མི་རུང་བར་ཁས་མ་བླངས་ལ།

བརྗེ་བ་བསྒོམས་པས་ཉེས་པར་འགྱུར་བའི་སྐབས་ཡོད་པ་ཙམ་ཞིག་ཁས་བླངས་པ་ཡིན་ཏེ། རྣམ་བཤད་རྣམས་སུ་དགོངས་གཅིག་གི་ལུང་དྲངས་པ་ལས། རང་གཞན་བརྗེས་པས་ཉེས་པར་འགྱུར་བའི་སྐབས་ཀྱང་ཡོད་བྱ་བ་བཞུགས། ཞེས་བཤད་པའི་ཕྱིར། དེ་ལྟར་ཕྱོགས་སྔས་བདག་གཞན་བརྗེ་བ་བསྒོམས་པས་ཉེས་པ་སྡུག་བསྔལ་འབྱུང་བ་ཡོད་པར་ཁས་བླངས་པ་ལ། བདག་ཉིད་ཆེན་པོས། འོ་ན་དེ་ལྟ་བུའི་བདག་གཞན་བརྗེ་བ་བསྒོམ་པ་དེ་དགེ་བ་དང་སྡིག་པ་གང་ཡིན་བརྩད་ནས་རིགས་པ་འཕེན་པར་མཛད་པ་ཡིན་ནོ། །འདི་ལ་གསེར་ཐུར་ལས། དགེ་བ་ཡིན་ཀྱང་དུས་མིན་དུ། །ཉམས་སུ་བླངས་ན་ཐབས་མི་མཁས། །དུས་མ་ཡིན་པར་ཡང་དག་མཐའ། །མངོན་དུ་བྱས་པ་ཇི་བཞིན་ནོ། །ཞེས་བྱ་བས་ལན་ཐེབས་སོ། །གསུངས་ཀྱང་ལན་མི་ཐེབས་ཏེ། ཕྱོགས་སྔས་བརྗེ་བ་བསྒོམས་པས་སྒོམ་པ་པོ་ལ་སྡུག་བསྔལ་འབྱུང་བར་ཁས་བླངས་ལ། བརྗེ་བ་བསྒོམ་པ་ཆོས་ཅན། ཁྱོད་ལས་འབྲས་བུ་སྡུག་བསྔལ་འབྱུང་བ་མི་འཐད་པར་ཐལ། ཁྱོད་དགེ་བ་ཡིན་པའི་ཕྱིར། ཞེས་པའི་རིགས་ ༼༡༨༥༽ པ་འཕངས་པ་ཡིན་ལ། དེ་ལ་ཕྱོགས་སྔས་དགེ་བ་ཡིན་ཀྱང་འབྲས་བུ་སྡུག་བསྔལ་འབྱུང་བ་ལ་སྐྱོན་མེད་དེ། དགེ་བ་ཡིན་ཀྱང་དུས་མིན་དུ་ཉམས་སུ་ལེན་དུ་མི་རུང་བའི་ཕྱིར། ཞེས་པའི་ལན་བཏབ་པ་ལ་འབྲེལ་ཅི་ཡང་མི་འབྱུང་བའི་ཕྱིར། གནད་ཀྱི་དོན་ནི་དུས་མིན་དུ་ཉམས་སུ་ལེན་དུ་རུང་མི་རུང་གང་ཡིན་ཀྱང་བརྗེ་བ་བསྒོམས་པས་སྒོམ་པ་པོ་ལ་སྡུག་བསྔལ་འབྱུང་བ་འདི་ལ་གནོད་བྱེད་བརྗོད་པ་ཡིན་ནོ། །གོང་གི་ལན་འདེབས་ནི། དགེ་བ་ཡིན་ཀྱང་འབྲས་བུ་སྡུག་བསྔལ་འབྱུང་བ་ལ་སྐྱོན་མེད་དེ། དགེ་བ་ཡིན་ཀྱང་དུས་མིན་དུ་ཉམས་སུ་ལེན་དུ་མི་རུང་བའི་ཕྱིར། ཞེས་པར་སོང་བས། བརྟགས་ན་དུས་མིན་དུ་ཉམས་སུ་ལེན་དུ་མི་རུང་བའི་དགེ་བ་ཐམས་ཅད་ལས་སྡུག་བསྔལ་འབྱུང་བར་ཞལ་གྱིས་བཞེས་དགོས་འབྱུང་བས་ཧ་ཅང་ཐལ་ལོ། །ལུས་སྦྱིན་པར་གཏོང་བ་ལྟ་བུ་དངོས་སུ་བརྗེ་བ་མཛད་པ་འགའ་ཞིག་ནི།

སོ་སོ་སྐྱེ་བོས་དུས་མིན་དུ་ཉམས་སུ་ལེན་མི་རུང་བ་ཡང་ཡོད་དེ། སྟོང་ཉིད་མངོན་སུམ་དུ་མ་རྟོགས་པའི་སྐབས་སུ་གཞན་དོན་དུ་སྡུག་བསྔལ་གྱི་ཁུར་བཟོད་པ་ལ། སྙིང་སྟོབས་དང་སྙིང་རྗེ་ཕུལ་དུ་ཕྱིན་པ་དགོས་པའི་ཕྱིར། བདག་གཞན་བརྗེ་བ་བློས་བསྒོམ་པ་ཙམ་ལ་ནི་ཉམས་སུ་ལེན་དུ་མི་རུང་བའི་དུས་མེད་དེ། བསམ་པའི་ངོས་ནས་བདག་གཞན་བརྗེ་བ་རྒྱུན་མ་ཆད་པར་བསྒོམ་ཐུབ་ན་ཡང་མཆོག་ཡིན་པའི་ཕྱིར། འབྲི་གུང་པ་ཕག་གྲུའི་གསུང་ལ་སྒྲ་ཇི་བཞིན་དུ་ཞེན་ཡང༌། བདག་ཉིད་ཆེན་པོས། བླ་མའི་གསུང་བགྲོས་ལ་སོགས་པ། །མ་དཔྱད་པར་ནི་གཏམ་འཆོལ་དུ། །ཚད་མ་ཡིན་ཞེས་བཟུང་མི་བྱ། །ཞེས་གསུངས་པ་ལྟར། བླ་མ་གྲུབ་ཐོབ་ཀྱི་གསུང་ ༼༡༨༦༽ ལ་དྲང་ངེས་གང་ཡང་འབྱུང་བས། དགོངས་གཞི་སོགས་གང་ཡིན་མ་དཔྱད་པར་དེ་མ་ཐག་ཚད་མར་འཛིན་པ་ནི་མཁས་པའི་ལུགས་མ་ཡིན་ནོ། །ཡང་གསེར་ཐུར་ལས། གལ་ཏེ་བཙན་ན་མཛའ་བོའི་བུ། །ཞེས་སོགས་ལ། མཛའ་བོའི་བུ་ཡི་སྡུག་བསྔལ་འདིས། །གཞན་གྱི་སྡུག་བསྔལ་དག་གྱུར་ཞེས། །ལམ་དུ་གཏད་བ་ཉིད་ཡིན་གྱིས། །གཞན་གྱི་སྡུག་བསྔལ་བླངས་པ་མེད། །ཅེས་དང༌། དུས་གསུམ་སངས་རྒྱས་ཐམས་ཅད་ཀྱང༌། །ཞེས་སོགས་ལ། མི་སྐྱེའི་ཆོས་ལ་བཟོད་ཐོབ་ནས། །སྡུག་བསྔལ་དག་གིས་གདུང་བ་མེད། །དེ་མ་ཐོབ་པར་སྡུག་བསྔལ་ན། །རྫོགས་བྱང་བསྒྲུབ་པ་འགེགས་སུ་འགྱུར། །ཞེས་པ་དང༌། བརྗེས་པའི་སེམས་ཅན་དེ་དག་ཀུན། །ཞེས་སོགས་ལ། བདག་གཞན་བརྗེ་བ་ནོར་ཆོས་སུ། །ཁས་བླངས་པ་ལ་རིགས་པ་འདི། །འཇུག་ན་བདག་གཞན་བརྗེ་བའི་སེམས། །བྱང་ཆུབ་ལམ་དུ་ཁས་བླངས་སམ། །ཀླུ་སྒྲུབ་ཞབས་དང་སྤྱོད་འཇུག་གི །ལུང་གིས་མི་གནོད་བཟོད་ཐོབ་ན། །བརྗེ་བ་བསྒོམ་པ་ཉིད་ལ་དགོངས། །ཞེས་བྱ་བས་ལན་དེ་དང་དེ་དག་ཐེབས་པར་གསུངས་ཀྱང་ལན་མི་ཐེབས་ཏེ། མཛའ་བོའི་བུས་གཞན་གྱི་སྡུག་བསྔལ་བླངས་པ་མེད་པ་གཏན་ཚིགས་མ་གྲུབ་པའི་ཕྱིར་དང༌། ཕྱོགས་སྔས་སྨོན་ལམ་མཐའ་བཙན་པར་ཁས་བླངས་པ་ལ།

དུས་གསུམ་གྱི་སངས་རྒྱས་ཆོས་ཅན། རྒྱུན་དུ་སྡུག་བསྔལ་དང་ལྡན་པར་ཐལ། བདག་གཞན་བརྗེ་བ་བསྒོམ་པའི་སྨོན་ལམ་མཛད་པའི་ཕྱིར། ཁྱབ་པ་སྨོན་ལམ་མཐའ་བཙན་པའི་སྟེང་དུ་སོང་ངོ་ཞེས་འཕངས་པ་ལ། མི་སྐྱེ་བའི་ཆོས་ལ་བཟོད་པ་ཐོབ་པས་སྡུག་བསྔལ་གྱིས་གདུང་བ་མེད་ཅེས་ ༼༡༨༧༽ པའི་ལན་བཏབ་པས་མི་ཐེབས་པའི་ཕྱིར་དང༌། བརྗེས་པའི་སེམས་ཅན་ཞེས་སོགས་ཚིག་རྐང་གཉིས་ཀྱང་བདག་གཞན་བརྗེ་བ་བསྒོམ་དུ་མི་རུང་བའི་སྒྲུབ་བྱེད་སྨོན་ལམ་མཐའ་བཙན་པ་ལ་དངོས་སུ་འཕངས་པ་ཡིན་གྱིས། བསྒྲུབ་བྱ་བདག་གཞན་བརྗེ་བ་ནོར་ཆོས་སུ་ཁས་བླངས་པ་ལ་དངོས་སུ་འཕངས་པ་མ་ཡིན་པའི་ཕྱིར། དེ་ཡང་མཛའ་བོའི་བུས་སེམས་ཅན་གང་གི་མའི་མགོ་ལ་རྡོག་པ་བསྣུན་པ་ལས་བྱུང་བའི་སྡུག་བསྔལ་ཐམས་ཅད་རང་ཉིད་ཀྱིས་དྭང་དུ་བླངས་ཤིང༌། རང་ཉིད་ལ་སྨིན་པར་སྨོན་ལམ་བཏབ་པ་ཡིན་ཏེ། མདོ་དྲིན་ལན་བསབས་པའི་ལོ་རྒྱུས་རྣམ་བཤད་རྣམས་སུ་གསལ་བའི་ཕྱིར། གཞན་གྱི་སྡུག་བསྔལ་དག་པར་གྱུར་ཅིག་པ་ཁོ་ནའི་སྨོན་ལམ་བཏབ་པ་ནི་མདོ་དེ་ལས་མ་བཤད་པས་སོ། །སྡུག་བསྔལ་དག་གིས་གདུང་བ་མེད། །ཅེས་པའི་ལན་འདེབས་དེའི་དོན་ཡང༌། སྡུག་བསྔལ་འབྱུང་ཡང་སྡུག་བསྔལ་གྱིས་གདུང་བ་མེད་པ་ཡིན་ནམ། སྡུག་བསྔལ་གཏན་ནས་མི་འབྱུང་བ་གང་ཡིན། དང་པོ་ལྟར་ན། མི་སྐྱེ་བའི་ཆོས་ལ་བཟོད་པ་ཐོབ་པ་ལ་སྡུག་བསྔལ་འབྱུང་བ་ཡང་མི་འཐད་དེ། དེ་ལ་སྡུག་བསྔལ་གྱི་ཚོར་བ་མེད་པའི་ཕྱིར་ཏེ། དེ་ལ་སྡུག་བསྔལ་གྱིས་གདུང་བ་མེད་པའི་ཕྱིར། རྟགས་ཁས། གཉིས་པ་ལྟར་ན། སྨོན་ལམ་མཐའ་བཙན་པ་ཡང་ས་བདུན་པ་མན་ཆད་དུ་ཡིན་ལ། ས་བརྒྱད་པ་སོགས་སུ་མ་ཡིན་པའི་ཁྱད་པར་འཐད་པར་ཐལ། ས་བརྒྱད་པ་བ་སོགས་ཀྱིས་གཞན་རྒྱུད་ཀྱི་སྡུག་བསྔལ་རང་ལ་འབྱུང་བའི་སྨོན་ལམ་མཛད་ཀྱང༌། རང་རྒྱུད་ལ་སྡུག་བསྔལ་མི་འབྱུང་བའི་ཕྱིར། ཀླུ་སྒྲུབ་དང་སྤྱོད་འཇུག་གི་བདག་གཞན་བརྗེ་བའི་ལུང་དོན། མི་སྐྱེ་བའི་ཆོས་ལ་བཟོད་པ་ཐོབ་པའི་སྐབས་ལ་

༼༡༨༨༽ དགོངས་གསུང་ན་མི་འཐད་དེ། སྤྱོད་འཇུག་ལས། འཁོར་བ་ན་ཡང་བདེ་བ་མེད། །ཅེས་བདག་གཞན་བརྗེ་བ་མ་བསྒོམས་ན་གནས་སྐབས་འཁོར་བའི་བདེ་འབྲས་ཀྱང་མི་ཐོབ་པར་གསུངས་ཤིང༌། མི་སྐྱེའི་ཆོས་ལ་བཟོད་ཐོབ་རྣམས་ལ་འཁོར་བའི་བདེ་འབྲས་ཀྱི་དོན་མེད་པའི་ཕྱིར་ཏེ། དེ་རྣམས་འཁོར་བ་ལས་གྲོལ་བའི་ཕྱིར། དེས་ན་མི་སྐྱེ་བའི་ཆོས་ལ་བཟོད་ཐོབ་ནི། སེམས་ཙམ་པས་ས་བརྒྱད་པ་དང༌། དབུ་མ་པས་ས་དང་པོ་ནས་འཇོག་ཅིང༌། ས་དང་པོ་ཐོབ་ཕྱིན་ཆད་འཁོར་བ་སྤངས་པ་ཡིན་ཏེ། རྒྱུད་བླ་ལས། འཕགས་པས་ན་དང་འཆི་བ་དང༌། །རྒས་པའི་སྡུག་བསྔལ་རྩད་ནས་སྤངས། །ཞེས་དང༌། ཇི་བཞིན་ཡང་དག་མཐོང་བའི་ཕྱིར། །སྐྱེ་སོགས་རྣམས་ལས་འདས་གྱུར་ཀྱང༌། །ཞེས་གསུངས་པའི་ཕྱིར། གཞན་དོན་དུ་བསམ་བཞིན་དུ་འཁོར་བར་སྐྱེ་བའི་ཚུལ་སྟོན་པ་སོགས་ནི་ཚུལ་སྟོན་པ་ཙམ་ཡིན་ནོ། །དེ་དག་གིས་ནི་སེམས་བསྐྱེད་ཀྱི་ཆོ་ག་དང་བསླབ་བྱ་གཉིས་ཀྱི་གཞུང་དོན་དོགས་གཅོད་དང་བཅས་པ་སོང་ཟིན་ནས། ད་ནི་ལུས་མདོར་བསྟན་དུ། སེམས་བསྐྱེད་པ་ཡི་གནད་རྣམས་དང༌། །ཞེས་གསུངས་པ་དེ་འདིར་རྒྱས་པར་འཆད་པ་སྐབས་སུ་བབས་པས། གསུམ་པ་སེམས་བསྐྱེད་ཉམས་ལེན་གྱི་གནད་འཆད་པ་ལ་གསུམ་སྟེ། གནད་འཕྱུགས་པ་ཡི་སངས་རྒྱས་མི་ཐོབ་བསྟན། གནད་འཕྱུགས་ཉམས་ལེན་མ་དག་སྦྱིན་སོགས་ཡིན། གནད་འཕྱུགས་དབྱེ་བ་གཞན་ཡང་མཐའ་ཡས་བསྟན་པའོ། །དང་པོ་ནི། སངས་རྒྱས་ཐོབ་པ་ལ་སེམས་བསྐྱེད་ཀྱི་ཉམས་ལེན་གྱི་གནད་མ་འཕྱུགས་པ་དགོས་ཏེ། དེའི་གནད་འཕྱུགས་པ་སྟེ་ཐབས་མཁས་ཀྱི་ཁྱད་པར་དང་མི་ལྡན་ན་ཆོས་གཞན་སྟོང་ཉིད་བསྒོམ་པ་སོགས་དང༌། གསང་སྔགས་ཀྱི་ལྟ་བསྒོམ་བཟླས་པ་ ༼༡༨༩༽ ལ་སོགས་པ་གང་གིས་ཀྱང་འཚང་རྒྱ་མི་ནུས་པའི་ཕྱིར། དཔེར་ན་གང་ཟག་གི་བདག་གིས་སྟོང་པའི་སྟོང་ཉིད་ཉན་ཐོས་དང་རང་སངས་རྒྱས་རྣམས་ཀྱང་བསྒོམ་མོད། དེའི་འབྲས་བུ་འཁོར་བ་སྤངས་པའི་འགོག་པ་ཙམ་ཐོབ་པ་དང༌། སོ་ཐར་གྱི་མདོ་ལས།

སོ་སོར་ཐར་པ་སྟོན་པ་ཡི། །བསོད་ནམས་གྲུབ་པ་གང་ཡོད་པ། །དེ་ཡིས་འཇིག་རྟེན་མ་ལུས་པ། །ཐུབ་དབང་གོ་འཕང་ཐོབ་པར་ཤོག །ཅེས་གསུངས་པ་བཞིན་དུ། རྫོགས་བྱང་དུ་བསྔོ་བ་ཉན་ཐོས་རྣམས་ཀྱང་བྱེད་མོད། འོན་ཀྱང་རྫོགས་བྱང་བསྒྲུབ་མི་ནུས་པ་ལྟར་རོ། །ལམ་དང་འབྲས་བུས་བྱེ་བའི་ཉན་ཐོས་ལམ་ཞུགས་ཀྱིས་སྟོང་ཉིད་བསྒོམ་པ་སོགས་ཚུལ་དེ་ལྟར་དུ་མ་ཟད་སྡེ་སྣོད་དང་གྲུབ་མཐས་ཕྱི་བའི་ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་གིས་སྟོངས་པའི་སྟོང་ཉིད་དང༌། ཕྱི་ནང་གི་དངོས་པོ་ཐམས་ཅད་སེམས་ཅན་གྱི་དོན་དུ་སངས་རྒྱས་ཀྱི་རྒྱུར་བསྔོ་བའི་སྨོན་ལམ་རླབས་པོ་ཆེ་ཡང་གསུངས་པ་ཡིན་ཏེ། འདུལ་བ་ལུང་དང༌། ཁྱད་པར་གང་པོའི་རྟོགས་བརྗོད་ལས། ཉན་ཐོས་དགྲ་བཅོམ་པ་ཐོབ་པའི་ཚེ། སྟོང་པ་ཉིད་དང་སྐྱེ་མེད་དང༌། །ནམ་མཁའ་དང་ལག་མཐིལ་དུ་མཉམ་པ་དང༌། གསེར་དང་བོང་བར་མཚུངས་པ་སོགས་ཕྱི་ནང་གི་ཆོས་ཀུན་མཉམ་ཉིད་དུ་རྟོགས་པའང་གསུངས་པའི་ཕྱིར་དང༌། ཐམས་ཅད་སྒྲོལ་གྱི་སྐྱེས་རབས་ལས། བྲམ་ཟེ་ཤིང་རྟ་འདོད་པ་ལ་དགའ་ཞིང་སྤྲོ་བའི་སེམས་ཀྱིས་བཏང་བས། ད་དུང་བདག་ཏུ་བཟུང་བའི་དངོས་པོ་ཐམས་ཅད་བཏང་ནས་ལན་དང་རྣམ་སྨིན་ལ་མི་རེ་བར་སེམས་ཅན་གྱི་དོན་དུ་རྫོགས་པའི་བྱང་ཆུབ་འཐོབ་པར་ཤོག་ཅེས་གསུངས་པ་དང༌། རྒྱལ་པོ་དཔལ་གྱི་སྡེའི་རྟོགས་བརྗོད་ལས་ཀྱང༌། བྲམ་ཟེ་དམ་པ་གཟུགས་བཟང་བ། །སྡུག་པའི་ཆུང་མ་འདི་ལོངས་ཤིག །སྦྱིན་པ་ ༼༡༩༠༽ འདི་ཡིས་མྱུར་དུ་ནི། །བྱང་ཆུབ་དམ་པ་ཐོབ་པར་འགྱུར། །ཞེས་པ་དེ་ལ་སོགས་པའི་བསྔོ་བ་མང་དུ་གསུངས་པའི་ཕྱིར། དེ་ལྟར་གསུངས་མོད། འོན་ཀྱང་ཉན་ཐོས་ཀྱི་ཐེག་པ་ལས། ཐབས་ལ་མཁས་པའི་ཁྱད་པར་ཐེག་ཆེན་སྤྱི་ལྟར་ན། སྦྱིན་སོགས་ཕར་ཕྱིན་དྲུག་གི་ཉམས་ལེན་ཕྱིན་ཅི་མ་ལོག་པ་དང༌། བྱང་ཆུབ་སེམས་དཔའི་ས་བཅུ་དང༌། མི་དམིགས་པའི་རྣམ་པ་ཅན་གྱི་བསྔོ་བ་སྨོན་ལམ་སོགས་དང༌། གསང་སྔགས་ལྟར་ན་དབང་བཞི་དང་རིམ་གཉིས་ཀྱི་ཉམས་ལེན་མ་གསུངས་པས།

ཉན་ཐོས་ཀྱི་ཐེག་པ་ནས་བཤད་པའི་ལམ་ཇི་ཙམ་ཉམས་སུ་བླངས་ཀྱང་རྫོགས་པའི་སངས་རྒྱས་བསྒྲུབ་མི་ནུས་ཏེ། སངས་རྒྱས་ཐོབ་པ་ལ་ཐབས་མཁས་ཀྱི་ཁྱད་པར་དེ་རྣམས་དགོས་པའི་ཕྱིར། ཐབས་མཁས་ཀྱི་ཁྱད་པར་དང་མི་ལྡན་ན་འཚང་མི་རྒྱ་བ་དེའི་ཕྱིར། ཐབས་མཁས་ཀྱི་ཁྱད་པར་དང་ལྡན་པའི་ཤེས་རབ་ཉིད་སངས་རྒྱས་ཀྱི་རྒྱུའི་གཙོ་བོ་ཡིན་ཏེ། ལི་ཙ་བིས་ཞུས་པའི་མདོ་ལས། བྱང་ཆུབ་སེམས་དཔའ་རྣམ་དག་གི །ཡབ་ནི་ཐབས་ལ་མཁས་པ་སྟེ། །ཡུམ་ནི་ཤེས་རབ་ཕ་རོལ་ཕྱིན། །འདྲེན་པ་རྣམས་ནི་དེ་ལས་སྐྱེས། །ཞེས་གསུངས་པའི་ཕྱིར། འདིར། ཆོས་ཀུན་མཉམ་ཉིད་རྟོགས་པའང་གསུངས། །ཞེས་བཤད་ན། ཉན་ཐོས་ཀྱི་ཐེག་པ་ལས། ཆོས་ཀྱི་བདག་མེད་བསྟན་ནམ་མ་བསྟན། བསྟན་ན་འཇུག་འགྲེལ་དང་འགལ། མ་བསྟན་ན་གཞུང་འདི་དང་འགལ་ལོ་སྙམ་པ་དང༌། ཡང་སོ་ཐར་གྱི་མདོའི་བསྔོ་བ་དེ་ཉན་ཐོས་རང་རྒྱུད་པས་ཁ་ཏོན་དུ་བྱེད་པ་ཡིན་ནོ། །གཞན་དོན་དུ་རྫོགས་བྱང་དུ་བསྔོ་བ་བྱེད་པར་སོང་བས་ཐེག་པ་ཆེན་པོ་པར་ཡང་ཐལ་བར་འགྱུར། ཁ་ཏོན་དུ་མི་བྱེད་ན། བསྔོ་བ་ཉན་ཐོས་རྣམས་ཀྱང་བྱེད། །ཅེས་པ་དང་འགལ་ཞིང༌། སོ་ཐར་གྱི་མདོ་ ༼༡༩༡༽ ཡོངས་རྫོགས་ཉན་ཐོས་ཀྱི་ཁ་ཏོན་དུ་བྱེད་པ་མེད་པར་ཐལ་ལོ་སྙམ་པ་དང༌། ཡང༌། ཐམས་ཅད་སྒྲོལ་གྱི་སྐྱེས་རབས་ལས། །ཞེས་སོགས་འདི་གཞུང་སྔ་མ། བསྔོ་བ་ཉན་ཐོས་རྣམས་ཀྱང་བྱེད། །ཅེས་པ་དང་སྦྲེལ་ནས། དེའི་རྒྱུ་མཚན་དེ་འཆད་པ་ཡིན་ནམ། ཡིན་ན་གཞུང་སྔ་མའི་བསྔོ་བ་ནི། བྱེད་པ་པོ་ཉན་ཐོས་ཡིན་པར་གསལ་ཞིང༌། ཐམས་ཅད་སྒྲོལ་གྱི་སྐྱེས་རབས་ལས། །ཞེས་སོགས་ཀྱི་བསྔོ་བ་བྱེད་པ་པོ་ནི། སྟོན་པ་ཉིད་རྒྱལ་པོར་གྱུར་པའི་གནས་སྐབས་ཀྱི་བྱང་ཆུབ་སེམས་དཔའ་ཡིན་པས། རྟེན་གྱི་ངོས་ནས་སོ་སོར་འགལ་བ་ལྟར་སྣང་ངོ་སྙམ་པའི་དོགས་པ་གསུམ་འབྱུང་ངོ༌། །རིམ་བཞིན་རང་གི་བསམ་ཚོད་ནི། །ཆོས་ཀུན་མཉམ་ཉིད་རྟོགས་པའང་གསུངས། །ཞེས་པ་དེས་ཉན་ཐོས་ཀྱི་ཐེག་པ་ལས་ཆོས་ཀྱི་བདག་མེད་རྒྱས་པར་གསུངས་པ་བསྟན་པ་མ་ཡིན་ཏེ།

ཆོས་ཀུན་ཞེས་པ་རང་གི་ཕུང་ཁམས་སྐྱེ་མཆེད་ཀྱི་ཆོས་ཀུན་ཞེས་པའི་དོན་ཡིན་ཞིང༌། དེ་དག་བདེན་མེད་དམ་མཉམ་ཉིད་དུ་གཏན་ལ་ཕབ་ཚུལ་ཀྱང་ཉན་ཐོས་ཀྱི་ཐེག་པར་གསུངས། དེ་དག་བདེན་མེད་དུ་རྟོགས་པ་ཡང་ཉན་ཐོས་ལ་ཡོད་པའི་ཕྱིར་རོ། །དེ་སྐད་དུ། འཇུག་འགྲེལ་ལས། ལུང་འདི་ལས་ནི། ཉན་ཐོས་དང་རང་སངས་རྒྱས་རྣམས་ལ་ཆོས་ཐམས་ཅད་རང་བཞིན་མེད་པར་ཤེས་པ་ཡོད་དོ། །ཞེས་གསུངས་ཤིང༌། དེའི་ཆོས་ཐམས་ཅད་ཀྱང་རང་རྒྱུད་ཀྱིས་བསྡུས་པའི་ཕུང་ཁམས་སྐྱེ་མཆེད་རྣམས་ཡིན་ལ། དེ་དག་བདེན་པར་མེད་པ་ཉན་ཐོས་ཀྱི་གཞུང་ལས་གསུངས་པ་ལ་ཆོས་ཀྱི་བདག་མེད་མདོར་བསྡུས་པ་གསུངས་པར་འཇོག་པ་ཡིན་ཏེ། འཇུག་འགྲེལ་ལས། ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཞེས་གསུངས་སོ། །ཆོས་ཀུན་མཉམ་ཉིད་རྟོགས་པའང༌། །ཞེས་པའི་འང་གི་སྒྲས་སྟོང་ཉིད་སྔ་མ་ ༼༡༩༢༽ དེར་མ་ཟད་ཆོས་ཀྱི་བདག་མེད་ཀྱང་གསུངས་ཞེས་འཆད་དགོས་པས། སྟོང་ཉིད་ཉན་ཐོས་རྣམས་ཀྱང་བསྒོམ་ཞེས་པ་དེ་གང་ཟག་གི་བདག་མེད་པའི་སྟོང་ཉིད་ཙམ་ཡིན་པ་ལ་འཁྲུལ་པ་མེད་དོ། །སོ་ཐར་གྱི་མདོའི་བསྔོ་བ་དེ་ཉན་ཐོས་རང་རྒྱུད་པས་ཁ་ཏོན་དུ་བྱེད་ཀྱང༌། རྫོགས་བྱང་དུ་བསྔོ་བ་མ་ཡིན་ཏེ། མདོ་བཏོན་པའི་དགེ་བ་ལ་བརྟེན་ནས་སེམས་ཅན་གཞན་གྱིས་སངས་རྒྱས་ཐོབ་པར་སྨོན་པ་ཙམ་ལས། རང་ཉིད་སེམས་ཅན་གྱི་དོན་དུ་སངས་རྒྱས་ཐོབ་པར་སྨོན་པ་མ་ཡིན་པའི་ཕྱིར། རྒྱུ་མཚན་དེའི་ཕྱིར་ན། ཐེག་ཆེན་པར་ཐལ་བའི་སྐྱོན་མི་འབྱུང་ངོ༌། །ད་དུང་འདི་ཅུང་ཟད་དཀའ་བར་སྣང་ངོ༌། །བསྔོ་བ་ཉན་ཐོས་རྣམས་ཀྱང་བྱེད་པའི་རྒྱུ་མཚན་དུ། ཐམས་ཅད་སྒྲོལ་གྱི་སྐྱེས་རབས་ལས། །ཞེས་སོགས་སྦྲེལ་ནས་མཁས་པ་འགའ་ཞིག་འཆད་པར་སྣང་ཡང༌། གཞུང་སྔ་ཕྱིའི་བསྔོ་བ་གཉིས་མི་གཅིག་སྟེ། སྔ་མ་ནི་རྟེན་གྱི་གང་ཟག་ཉན་ཐོས་ཀྱིས་བྱེད་པའི་བསྔོ་བ་དང༌། ཕྱི་མ་ནི་བྱང་ཆུབ་སེམས་དཔས་བྱེད་པའི་བསྔོ་བ་ཡིན་པའི་ཕྱིར།

འོན་ཀྱང་ཕྱི་མ་དེ་ཉན་ཐོས་ཀྱི་གཞུང་རང་རྐང་ལས་ཐེག་པ་གསུམ་བཤད་པའི་ཐེག་ཆེན་གྱི་བསྔོ་བ་ཡིན་པར་གོ་ཤཱཀ་སོགས་མཁས་པ་ཆེན་པོ་རྣམས་དགོངས་པ་མཐུན་པ་ཡིན་ནོ། །འོ་ན་ཀླུ་སྒྲུབ་ཀྱི་རིན་ཆེན་འཕྲེང་བ་ལས། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། །སྤྱོད་པ་ཡོངས་བསྔོ་མ་བཤད་དེ། །ཐེག་པ་ཆེན་པོར་ག་ལ་འགྱུར། །ཞེས་གསུངས་པ་དང་འགལ་ལོ་སྙམ་ན་མི་འགལ་ཏེ། ཉན་ཐོས་པ་དག་རང་གི་གཞུང་ལས། ཐེག་ཆེན་གྱི་ལམ་བཤད་པ་དེ་ལས་ལོགས་སུ་ཐེག་ཆེན་གྱི་ལྟ་སྤྱོད་རྒྱ་ཆེན་པོ་སྟོན་པའི་དཀོན་བརྩེགས་དང་ཤེར་མདོ་སོགས་བཀའ་མ་ཡིན་པར་འདོད་པ་ལ། ཀླུ་སྒྲུབ་ཀྱིས། ཉན་ཐོས་ཀྱི་གཞུང་ལས་ཐེག་ཆེན་གྱི་ལམ་བཤད་པའི་བཀའ་ 

༼༡༩༣༽ དེ་རྣམས་ཀྱི་ཐེག་ཆེན་གྱི་བཀའི་གོ་མི་ཆོད་དེ། ཉན་ཐོས་ཀྱི་ཐེག་པར་ཐེག་ཆེན་སྟོན་བྱེད་ཀྱི་ཚིག་དེ་རྣམས་ཀྱིས་བྱང་ཆུབ་སེམས་དཔའི་སྨོན་ལམ་ཆེན་པོ་འབུམ་ཕྲག་གྲངས་མེད་པ་ཕྲག་བཅུ་དང༌། ས་བཅུའི་རྗེས་ཐོབ་ཀྱི་ཉམས་ལེན་སྦྱིན་སོགས་ཕར་ཕྱིན་བཅུའི་སྤྱོད་པ་དང༌། ལྟ་བ་སྤྲོས་བྲལ་ལ་བློ་བཞག་པའི་མི་དམིགས་པའི་རྣམ་པ་ཅན་གྱི་ཡོངས་སུ་བསྔོ་བ་རྣམས་མ་བཤད་པའི་ཕྱིར། །ཞེས་པའོ། །དོན་འདི་དག་གིས་ནི། ཉན་ཐོས་རྣམས་ཀྱི་རྫོགས་བྱང་དུ། །བསྔོ་བ་བྱེད་ན་འཕགས་པ་ཡིས། །ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། །སྤྱོད་པ་ཡོངས་བསྔོ་མ་བཤད་དེ། །ཞེས་གསུངས་པ་དེ་ཅི་ལ་དགོངས། ཐམས་ཅད་སྒྲོལ་གྱི་སྐྱེས་རབས་ལས། །བསྔོ་བ་གསུངས་དེ་ཉན་ཐོས་ཀྱི། །བསྔོ་བ་ཡིན་པར་བཞེད་དམ་ཅི། །ཞེས་དྲིས་པའི་ལན་ལྡོན་ཡང་དཔྱིས་ཕྱིན་པར་ནུས་པ་ཡིན་ནོ། །གཉིས་པ་ལ་གཉིས་ཏེ། སྤྱིར་བསྟན་པ་དང༌། སོ་སོར་བཤད་པའོ། །དང་པོ་ནི། གསུང་རབ་ཀྱི་དགོངས་པ་འགྲེལ་མི་ཤེས་པར་ཐེག་པ་ཆེན་པོའི་ཆོས་ལྟར་བཅོས་པས་དགེ་བ་ལྟར་སྣང་བ་ལ་རྣམ་གཞག་ཏུ་འཛིན་པའི་བླུན་པོ་འགའ་ཞིག་ངོ་མཚར་བསྐྱེད་ཀྱིས་མཁས་པ་རྣམས་ཁྲེལ་བར་འགྱུར་བ་འོག་ནས་འཆད་པར་འགྱུར་བ་འདི་འདྲ་ཡོད་པ་ཡིན་ནོ། །གཉིས་པ་ནི། ཇི་ལྟར་ཡོད་ཅེ་ན་ཆང་དང་དུག་དང་མཚོན་ཆ་སྟེར་བ་དང༌། གང་ཟག་གཞན་གྱི་ལོངས་སྤྱོད་སྟེར་བ་སོགས་ཆོས་ཅན། མ་དག་པའི་སྦྱིན་པ་ཡིན་ཏེ། སྦྱིན་བྱའི་དངོས་པོ་མ་དག་པའི་སྦྱིན་པ་ཡིན་པའི་ཕྱིར། གསོད་སར་གསད་བྱའི་ཕྱུགས་མ་སྟེར་བ་དང༌། དགེ་འདུན་གྱི་རྫས་སོགས་མཆོག་གི་ནོར་མཆོག་མིན་ཕལ་པ་ལ་སྟེར་བ་དང༌། སྦྱིན་ཡུལ་རྒྱལ་པོ་དང་བུད་མེད་དང་ཆོམ་རྐུན་སོགས་ལ་སྟེར་བ་ཡང་ཆོས་ཅན། ༼༡༩༤༽ མ་དག་པའི་སྦྱིན་པ་ཡིན་ཏེ། སྦྱིན་བྱའི་ཞིང་མ་དག་པས་དྲང་སྲོང་རྒྱས་པས་ཞུས་པའི་མདོ་སོགས་ལས་བཀག་པའི་ཕྱིར། དེ་བཞིན་དུ་ཉན་ཐོས་ཀྱི་སྡོམ་པ་འབོག་པའི་ཚེ་ཐེག་ཆེན་དུ་འཆོས་པ་སྟེ་དེ་དང་བསྲེས་ནས་བྱང་ཆུབ་མ་ཐོབ་ཀྱི་བར་དུ་ལེན་པ་དང༌།

ཐེག་ཆེན་ཉན་ཐོས་སུ་འཆོས་ཏེ། དེ་དང་བསྲེས་ནས་གཟུགས་ཅན་དུ་འདོད་པ་དང༌། རང་ཉིད་ཚུལ་ཁྲིམས་བསྲུངས་ན་ཡང༌། ཚུལ་ཁྲིམས་ཙམ་གྱིས་གྲོལ་བ་མཆོག་ཏུ་འཛིན་ཅིང༌། ཚུལ་ཁྲིམས་འཆལ་པ་གཞན་ལ་ཁྱད་གསོད་བྱེད་པ་ནི་མ་དག་པ་ཡིན་ཏེ། མདོ་ལས། བདག་ནི་ཚུལ་ཁྲིམས་ལྡན་ཞེས་བདག་མ་སྙེམས། །གཞན་ནི་ཚུལ་ཁྲིམས་འཆལ་ཞེས་གཞན་མ་བརྙས། །ཞེས་གསུངས་པའི་ཕྱིར། ཡང་དེ་བཞིན་དུ། དཀོན་མཆོག་གསུམ་དང་བླ་མ་ལ་དངོས་སུ་གནོད་ཅིང༌། བསྟན་པ་འཇིག་པ་ལ་ལུས་ངག་གི་ཁྲོས་ན་ལྡོག་པར་ཤེས་བཞིན་དུ་བཟོད་པ་བསྒོམ་ན་མ་དག་པའི་བཟོད་པ་ཡིན་ཏེ། སྤྱོད་རྒྱུད་ལས། དཀོན་མཆོག་གསུམ་ལ་གནོད་བྱེད་ལ། །བཟོད་པ་བསྒོམ་པར་མི་བྱ་སྟེ། །ཞེས་སོགས་གསུངས་པའི་ཕྱིར། ཡང་ལོག་པའི་ཆོས་ལ་དགའ་ཞིང་སྤྲོ་བ་དང༌། མུ་སྟེགས་བྱེད་སོགས་འདོད་པའི་ཐོས་བསམ་བསྒོམ་གསུམ་ནོར་པ་རྣམས་ལ་བརྩོན་འགྲུས་ཆེན་པོ་བྱེད་པ་སོགས་ནི་ཆོས་ཅན། མ་དག་པའི་བརྩོན་འགྲུས་ཡིན་ཏེ། བྱ་བ་ངན་ཞེན་གྱི་ལེ་ལོ་ཡིན་པའི་ཕྱིར། ཡང་མི་མཁས་པ་སྟེ་བླུན་པོས་སྟོང་ཉིད་བསྒོམ་པ་དང༌། རྩ་རླུང་ཐིག་ལེའི་གནད་འཕྱུགས་པའི་ཐབས་ལམ་སོགས་རྣམ་རྟོག་རགས་པ་འགའ་ཞིག་འཇིལ་བ་སྟེ་འགག་པ་དང༌། ཕྱི་རོལ་གྱི་ཡུལ་ལ་སེམས་མི་འཕྲོ་བར་ནང་དུ་གནས་པ་ཙམ་གྱི་ཏིང་ངེ་འཛིན་ཕྲ་མོ་ཙམ་བསྐྱེད་པའི་ཐབས་རྣམས་བསྒོམ་པ་ཆོས་ཅན། མ་དག་པའི་བསྒོམ་པ་ཡིན་ ༼༡༩༥༽ ཏེ། དད་པ་ཆེན་པོས་ནན་ཏན་དུ་བསྒོམ་ན་ཡང་ཡང་དག་པའི་ཡེ་ཤེས་མི་སྐྱེ་བའི་བསྒོམ་པ་ཡིན་པའི་ཕྱིར། དེ་བཞིན་དུ་སངས་རྒྱས་ཀྱི་གསུང་དང་མི་མཐུན་པའི་རང་བཟོའི་ཚིག་མང་པོ་འཆད་པ་དང༌། རྩོམ་པ་དང་དེ་ལ་ཀླན་ཀ་སྤངས་པའི་རྩོད་པ་ལ་མཁས་ཤིང་འཇིག་རྟེན་གྱི་གཏམ་དང་བཟོ་ལ་སོགས་པའི་བྱ་བ་ཐམས་ཅད་ཤེས་པར་གྱུར་ཀྱང་དེ་ལྟ་བུའི་ཤེས་རབ་ནི་ཆོས་ཅན། མ་དག་པའི་ཤེས་རབ་ཡིན་ཏེ། ཡང་དག་པའི་དོན་རྟོགས་པ་ལ་སྒྲིབ་པའི་ཤེས་རབ་ཡིན་པའི་ཕྱིར།

ཡང་མཚན་ཉིད་དང་མི་ལྡན་པའི་བླ་མ་ངན་པ་ལ་དད་པ་དང༌། ལྟ་སྤྱོད་ཕྱིན་ཅི་ལོག་ཏུ་གྱུར་པའི་ཆོས་ངན་པ་ལ་མོས་པ་དང༌། དམིགས་པ་ཕྱིན་ཅི་ལོག་ཏུ་གྱུར་པའི་བསྒོམ་ངན་པ་ལ་དགའ་བ་ནི་ཆོས་ཅན། མ་དག་པའི་དད་པ་ཡིན་ཏེ། ལམ་གོལ་སར་ལྟུང་བྱེད་ཀྱི་དད་པ་ཡིན་པའི་ཕྱིར། དེ་བཞིན་དུ་ནད་པ་དགའ་བའི་ཁ་ཟས་སོགས་འཕྲལ་ལ་ཕན་པའི་བསམ་པས་སྟེར་བ་དང༌། ངན་པར་སྤྱོད་པ་གདུག་པ་ཅན་ཚར་མི་གཅོད་པ་དང༌། དབང་བསྐུར་མ་ཐོབ་པ་ལ་གསང་སྔགས་ཀྱི་བསྐྱེད་རྫོགས་ཟབ་མོ་སྟོན་པ་དང༌། སྣོད་དང་མི་ལྡན་པ་ལ་ཐེག་ཆེན་གྱི་ཆོས་འཆད་པ་སོགས་སྙིང་རྗེའི་དབང་གིས་བྱེད་ན་ཡང་སྙིང་རྗེ་དེ་ཆོས་ཅན། མ་དག་པ་ཡིན་ཏེ། འཕྲལ་ལ་ཕན་པ་ལྟར་སྣང་ཡང་ཕྱི་ནས་དེ་ལ་གནོད་པ་སྡུག་བསྔལ་ཆེན་པོའི་རྒྱུར་འགྱུར་བས་སོ། །ཡང༌། སྐྱེ་བོ་གདུག་པ་ཅན་ལ་ཚེ་རིང་བ་དང༌། ནད་མེད་པ་སོགས་བྱེད་པའི་བྱམས་པ་དང༌། བུ་སློབ་དང་འཁོར་འབངས་རྣམས་བྱ་བ་མ་ཡིན་པ་བྱེད་པ་ཐབས་ཀྱིས་མི་འཆོས་པར་ཅི་བདེར་འཇོག་པ་དང༌། བགེགས་ལ་གནོད་ཟེར་ནས་སྲུང་བའི་འཁོར་ལོ་མི་བསྒོམ་པ་དང༌། གདོན་ལ་གནོད་ཟེར་ནས་ལྷ་ཁྲོ་བོའི་གཟུངས་སྔགས་བཟླས་པ་འགོག་པ་ནི་ཆོས་ཅན། མ་དག་ ༼༡༩༦༽ པའི་བྱམས་པ་ཡིན་ཏེ། ཡུལ་དེ་ལ་ཡུན་རིང་དུ་ཕན་པ་མི་བྱེད་པར་འཕྲལ་གྱི་བདེ་བ་ཙམ་བསྒྲུབ་པ་ཡིན་པའི་ཕྱིར་དང༌། བརྟག་གཉིས་ལས། རྡོ་རྗེ་དེ་ཉིད་ཀྱིས་ནི་རྭ་བ་དང༌། །གུར་བཅིང་བ་ཡང་རྣམ་པར་བསྒོམ་པ་ཉིད། །ཅེས་སོགས་རྒྱུད་སྡེ་ཀུན་ལས་སྲུང་འཁོར་དང་སྔགས་ཀྱི་བཟླས་པ་གསུངས་པ་དང་འགལ་བས་སོ། །དེ་བཞིན་དུ་ཐབས་ལམ་སྟོན་པའི་མདོ་རྒྱུད་ཀུན་ལས་མ་གསུངས་ཤིང༌། མཁས་པའི་རིགས་པས་བསྒྲུབ་པར་མི་ནུས་པའི་རས་རྐྱང་ཙམ་གྱིས་ཆོག་པའི་དྲོད་དང༌། ཟག་བཅས་ཀྱི་བདེ་བ་ཅུང་ཟད་དང༌། གཉིད་འཐུག་པོས་ནོན་པ་ལྟ་བུས་མི་རྟོག་པ་ལྟར་སྣང་སྐྱེ་བ་སོགས་ཀྱི་ཐབས་སུ་གྱུར་པའི་ཐབས་ལམ་ཆོས་ཅན། མ་དག་པའི་ཐབས་ལམ་ཡིན་ཏེ།

ནད་གདོན་ཅུང་ཟད་སེལ་བའི་སྒོ་ནས་བླུན་པོ་དགའ་བ་བསྐྱེད་ནུས་ན་ཡང༌། ཁྱོད་དེ་ལྟ་བུ་ནི་མུ་སྟེགས་བྱེད་ལ་ཡང་ཡོད་པའི་ཕྱིར། དེ་སྐད་དུ། སངས་རྒྱས་འཕྲིན་ཞུ་ལས། རྣམ་གཞག་ཚུལ་བཞིན་ཤེས་པ་ཡི། །གཏུམ་མོ་ཡེ་ཤེས་སྐྱེ་བའི་ཐབས། །རྣམ་གཞག་མེད་པའི་གཏུམ་མོ་ནི། །དྲོད་ཙམ་སྐྱེ་ཡི་ཡེ་ཤེས་མིན། །དྲོད་ཙམ་སྐྱེ་བའི་གཏུམ་མོ་ནི། །མུ་སྟེགས་ལུགས་ཡིན་ངེད་ཀྱི་མིན། །དེ་བཞིན་རླུང་དང་འཁྲུལ་འཁོར་སོགས། །མུ་སྟེགས་བྱེད་དང་སངས་རྒྱས་པའི། །རྣམ་གཞག་མཚུངས་པར་འདྲ་བ་ཡོད། །གསེར་དང་ར་གན་འབྱེད་པ་ལ། །འདྲིས་པ་མེད་ན་ཕྱེད་པ་དཀའ། །ཞེས་གསུངས་སོ། །ཡང་འཁོར་བར་འཁྱམས་པའི་རྒྱུ་བདག་ཏུ་ལྟ་བའི་རྩ་བ་མ་རིག་པ་མ་ཆོད་ཅིང༌། འབྲས་བུ་འཁོར་འདས་གཉིས་པོ་གང་རུང་ལ་སྨོན་པ་ཅན་བསྔོ་བྱའི་དགེ་བ་ལ་ནི་ངོ་མཚར་བར་ལྟ་བའི་བསྔོ་བ་ཆོས་ཅན། སངས་རྒྱས་ཉིད་དུ་བསྔོ་ན་ཡང་མ་དག་པའི་བསྔོ་བ་ཡིན་ཏེ། ཆོས་ ༼༡༩༧༽ ཀུན་རང་བཞིན་གྱིས་སྤྲོས་དང་བྲལ་བར་མ་ཤེས་པས་བསྔོ་བ་དུག་ཅན་ཡིན་པའི་ཕྱིར་རོ། །གསུམ་པ་ནི། གོང་དུ་སྨོས་པའི་བཅུ་གཅིག་པོ་དེ་ལ་སོགས་པ་མཐའ་ཡས་པ་ཐེག་པ་ཆེན་པོ་ཕ་རོལ་ཏུ་ཕྱིན་པ་དང༌། གསང་སྔགས་ཀྱི་སངས་རྒྱས་ཀྱི་གསུང་གི་གནད་འཕྱུགས་པས་ཐེག་པ་ཆེན་པོའི་དགེ་བ་བྱེད་པར་སྣང་ན་ཡང༌། མ་དག་པར་ཤེས་པར་བྱ་སྟེ། དེ་ལྟར་མ་དག་པར་ཤེས་ནས་སྤང་དགོས་པའི་ཕྱིར་རོ། །གསུམ་པ་བསྟན་པ་རྣམ་པར་དག་པས་དོན་བསྡུ་བ་ནི། ཉམས་ལེན་གྱི་གནད་མདོར་བསྡུ་ན། གཞི་ཚུལ་ཁྲིམས་རྣམ་དག་ལ་གནས་ནས། སངས་རྒྱས་ཀྱི་གསུང་རབ་དང་མཐུན་པའི་ཐོས་བསམ་བསྒོམ་གསུམ་ཀུན་སློང་གི་བསམ་པ་རྣམ་པར་དག་པས་བསྒྲུབ་པར་བྱ་སྟེ། དེ་ལྟར་སྒྲུབ་པར་བྱེད་ན། ཐེག་པ་ཆེན་པོའི་སངས་རྒྱས་ཀྱི་བསྟན་པར་མཁས་པ་དག་གིས་ཡོངས་སུ་ཤེས་པར་བྱ་བ་ཡིན་ནོ། །སེམས་བསྐྱེད་སྤྱི་ལ་ཐེག་པ་ཆེ་ཆུང་གི །བཤད་ཚུལ་གཉིས་ཡོད་སྐབས་དོན་ཐེག་ཆེན་ལ། །དབུ་སེམས་ལྟ་བ་མཐོ་དམན་ཐ་དད་པས། །སེམས་བསྐྱེད་ཆོ་ག་ཡངས་དོག་ལུགས་གཉིས་སྣང༌། །སེམས་ཙམ་ལུགས་ཀྱི་སེམས་བསྐྱེད་སྐྱེ་བའི་རྟེན། །སྡིག་ཤས་ཆུང་ཞིང་བསླབ་པས་རྒྱུད་གདམས་དགོས། །དབུ་མའི་ལུགས་ཀྱི་སེམས་བསྐྱེད་བཤད་པ་སོགས། །འགྲོ་བ་ཀུན་ལ་སྐྱེ་བ་ལུང་གིས་བསྟན། །དོན་དམ་བྱང་ཆུབ་སེམས་བསྐྱེད་ཆོ་ག་ལས། །ཐོབ་ཅེས་ཇོ་བོའི་རྗེས་འབྲང་ཁ་ཅིག་སྨྲ། །དེ་ཉིད་རིགས་པས་བཀག་ནས་དཔེ་དང་ནི། །ཤེས་བྱེད་ལུང་གིས་བསྒོམ་བྱུང་ཙམ་དུ་བསྟན། །དགག་

༼༡༩༨༽ པའི་བསླབ་བྱ་ལྟུང་བ་མུ་བཞི་ཡིན། །ཡང་ན་སེམས་ཉིད་མི་དགེ་སྤོང་བར་བསླབ། །བསྒྲུབ་པའི་བསླབ་བྱ་བདག་གཞན་མཉམ་བརྗེ་གཉིས། །ཡང་ན་བརྗེ་བ་ཉིད་ལ་གཙོ་བོར་བསླབ། །བྱང་ཆུབ་སེམས་ཀྱི་ཉམས་ལེན་གནད་འཕྱུགས་ན། །སྟོང་ཉིད་བསྒོམ་དང་བསྔོ་བས་འཚང་མི་རྒྱ། །གནད་འཕྱུགས་ཉམས་ལེན་ཆང་སོགས་སྟེར་བ་ནས། །མཚན་འཛིན་ལྡན་པའི་བསྔོ་བའི་བར་དག་ཡིན། །དེ་ལྟར་མ་དག་ཤེས་ནས་སྤང་བྱ་སྟེ། །དག་པའི་སྦྱིན་དང་ཚུལ་ཁྲིམས་སོགས་ལ་འབད། །བསམ་པ་དག་པས་ཐོས་བསམ་བསྒོམ་པ་ནི། །མ་ནོར་བསྒྲུབ་པ་སངས་རྒྱས་བསྟན་པ་ཡིན། །བྱང་སེམས་སྡོམ་པའི་སྐབས་ཏེ་གཉིས་པའི་རྣམ་པར་བཤད་པ་བསྟན་ཟིན་ཏོ། །འདི་དག་རང་ཉིད་ཐེག་ཆེན་གཞུང་ལུགས་དང༌། །བྱང་ཆུབ་ལམ་ལ་མོས་པ་གཙོར་བྱས་ཏེ། །དགེ་བའི་ས་བོན་ལམ་གཞན་མི་འཁྱོག་པར། །བྱང་ཆུབ་མཆོག་ཏུ་འབྲས་བུ་སྨིན་ཕྱིར་དང༌། །རྟག་ཏུ་དམ་པའི་མཛད་འཕྲིན་ལྷུར་ལེན་ཞིང༌། །རྒྱལ་བསྟན་བླ་མར་མཛད་པའི་སེམས་དཔའ་མཆོག །མི་ཡི་དབང་པོ་དགྲ་འདུལ་དོན་གྲུབ་ཀྱི། །གསུང་འཕྲིན་འཆི་མེད་རྔ་ཡིས་བསྐུལ་བ་ལས། །ཕྱག་དྲུག་ཡེ་ཤེས་མགོན་པོ་འཁོར་བཅས་ཀྱིས། །ཉེར་བསྟེན་དབེན་པའི་རི་ཁྲོད་ཤིང་མངས་སུ། །གསུམ་ལྡན་དགེ་སློང་ངག་དབང་ཆོས་གྲགས་ཀྱིས། །ངལ་བ་སྤངས་ཏེ་མགྱོགས་པ་ཉིད་དུ་སྦྱར། ། ༼༡༩༩༽ སྨིན་གྲོལ་ཉི་གཞོན་གསར་པའི་ཐིགས་ཕྲེང་གིས། །ཕྱག་ཆེན་པད་དཀར་བཞད་པའི་འཛུམ་ཕྲེང་གཡོ། །སྦྱོང་དང་འབྲས་བུའི་ཟེའུ་འབྲུ་དར་བབས་རྒོད། །ཀུན་དགའ་རྒྱལ་མཚན་ཞབས་ཟུང་སྤྱི་བོས་མཆོད།། ༈ །།གསུམ་པ་སྔགས་ཀྱི་སྡོམ་པའི་ཉམས་ལེན་ལ་གཉིས་ཏེ། མཚམས་སྦྱར་སྒོ་ནས་མདོར་བསྡུས་བསྟན། དོན་ཚན་ལྔ་ཡིས་རྒྱས་པར་བཤད་པའོ། །དང་པོ་ནི། སྐབས་དང་པོ་གཉིས་སུ་སྡོམ་པ་འོག་མ་གཉིས་ཀྱི་ཉམས་ལེན་བསྟན་པ་ལ་འཕྲོས་ནས། སྔགས་ཀྱི་ཉམས་ལེན་ཇི་ལྟ་བུ་ཞེ་ན། དེ་དག་གི་ཉམས་ལེན་གྱི་གཙོ་བོ་ནི་སྨིན་གྲོལ་གཉིས་སུ་འདུས་པ་ཡིན་ནོ། །ཞེས་པ་ལ་རྡོ་རྗེ་ཐེག་པའི་ཞེས་སོགས་ཚིགས་རྐང་གསུམ་བྱུང༌།

དེ་ཡང་སྔར་སྡོམ་པ་འོག་མ་གཉིས་ཀྱི་སྦྱངས་པ་སྔོན་དུ་སོང་བའམ། མ་སོང་ཡང་རུང༌། གསང་ཆེན་རྡོ་རྗེ་ཐེག་པའི་ལམ་དུ་ཞུགས་ཏེ་མྱུར་དུ་སངས་རྒྱས་ཐོབ་པར་འདོད་ན། དེ་ལྟར་འདོད་པའི་གདུལ་བྱ་ཆོས་ཅན། བླ་མེད་ཀྱི་ལམ་སྨིན་གྲོལ་གཉིས་ལ་འབད་པར་བྱ་སྟེ། ཐོག་མར་སྨིན་བྱེད་ཀྱི་དབང་བཞི་ཞུས་ནས་གྲོལ་བྱེད་ཀྱི་ལམ་རིམ་གཉིས་ཉམས་སུ་ལེན་པ་ལ་འབད་པར་བྱ་བ་ཡིན་པས་སོ། །ཐོབ་འདོད་ན་ཞེས་པ་མཚམས་སྦྱར་བ་དང༌། འབད་པར་བྱ་ཞེས་པ་ཆེད་དུ་གདམས་པའི་ཚིག་ཡིན་ཏེ། དཔེར་ན་མི་ཞིག་ལ་ཁྱོད་སངས་རྒྱས་ཐོབ་པར་འདོད་ན་ལམ་ལ་སློབས་ཤིག་ཅེས་གདམས་པ་ལྟ་བུའོ། །གཉིས་པ་ལ་ལྔ་སྟེ། སྨིན་བྱེད་ནོར་པ་མེད་པའི་དབང་བཞི་བཤད། གྲོལ་བྱེད་འཁྲུལ་བ་མེད་པའི་རིམ་གཉིས་བཤད། དབང་དང་རིམ་གཉིས་ལས་བྱུང་ཕྱག་ཆེན་བཤད། ཕྱག་ཆེན་གོམས་པས་སྤྱོད་པ་སྤྱད་ཚུལ་བཤད། སྤྱོད་པས་ས་ ༼༢༠༠༽ ལམ་བགྲོད་དེ་འབྲས་ཐོབ་བཤད་པའོ། །དང་པོ་ལ་གསུམ་སྟེ། མ་འཁྲུལ་སྨིན་བྱེད་བསྒྲུབ་པར་གདམས་པ། འཁྲུལ་པའི་སྨིན་བྱེད་དོར་བར་གདམས། དབང་ཐོབ་དམ་ཚིག་འཁྲུལ་པ་དགག་པའོ། །དང་པོ་ནི། འབད་པར་བྱ་རྒྱུའི་སྨིན་བྱེད་ཀྱི་དབང་བསྐུར་དེ་ཡང་ཡུལ་གང་ལས་ལེན། ངོ་བོ་ཇི་ལྟ་བུ་ལེན། བླངས་པས་བྱེད་ལས་གང་ཐོབ་པ་ཡིན་ཞེ་ན། ལེན་བྱེད་ཀྱི་ཡུལ་ནི་རྡོ་རྗེའི་འཆང་ནས་རྩ་བའི་བླ་མའི་བར་དུ་དབང་གི་ཆུ་བོ་མ་ནུབ་ཅིང༌། བྱིན་རླབས་ཀྱི་བརྒྱུད་པ་མ་ཉམས་པར་ཡོད་པ། སྦྱོར་དངོས་རྗེས་གསུམ་གྱི་ཆོ་གའི་ལག་ལེན་ལ་རང་བཟོའི་ལྷད་མ་ཞུགས་པས་འཁྲུལ་པར་མ་འགྱུར་བ། ཕྱི་ནང་གི་རྟེན་འབྲེལ་གྱི་རྣམ་གཞག་སྒྲིག་མཁྱེན་ཅིང༌། ཕྱིན་ཅི་མ་ལོག་པར་འཆད་ནུས་པ། དག་བྱ་དག་བྱེད་ཀྱི་ཆོ་ག་རྣམ་པར་དག་པས་སློབ་མའི་ཕུང་ཁམས་སྐྱེ་མཆེད་ལ་སྐུ་བཞིའི་ས་བོན་ནུས་ལྡན་དུ་ཐེབས་ནུས་པ། བཤད་སྒྲུབ་ཐམས་ཅད་སངས་རྒྱས་ཀྱི་གསུང་བཞིན་དུ་མཛད་པ་སྟེ་ཁྱད་ཆོས་ལྔ་དང་ལྡན་པའི་བླ་མ་བཙལ་ལ།

ཡུན་རིང་པོར་ཞབས་པད་བརྟན་ཅིང་ཕྱག་དང་གསོལ་བ་འདེབས་པ་སོགས་བྱ་སྟེ། དེ་ལྟར་བྱས་ན་རྟེན་འབྲེལ་གྱི་སྒོ་ཐོག་མ་ནས་འགྲིག་པར་འགྱུར་བའི་ཕྱིར། དེ་སྐད་དུ། རྗེ་བཙུན་རིན་པོ་ཆེས། དེ་ཡི་ཞབས་བརྟན་གསོལ་བ་ལན་མང་བཏབ། །ཅེས་གསུངས་སོ། །ངོ་བོ་ནི་བུམ་དབང་ལ་སོགས་པའི་དབང་བཞི་བླང་བར་བྱ་སྟེ། བླ་མེད་ཀྱི་དཀྱིལ་འཁོར་ཆེན་པོར་ཞུགས་ལ། མི་བསྐྱོད་པ་ཆུ་དབང་ནས། རྡོ་རྗེ་སློབ་དཔོན་གྱི་དབང་གི་བར་བདུན་ལ་བུམ་པ་ཆུའི་བྱ་བ་འཇུག་པས་བུམ་དབང་དང༌། དབང་རྫས་ཀྱི་སྒོ་ནས་མིང་དུ་བཏགས་པ་གསང་དབང་དང༌། རྟེན་ཤེས་རབ་མའི་སྒོ་ནས་མིང་དུ་བཏགས་པ་ ༼༢༠༡༽ ཤེས་རབ་ཡེ་ཤེས་ཀྱི་དབང་དང༌། གྲངས་བཞི་བྱུང་བས་མིང་དུ་བཏགས་པ་དབང་བཞི་པ་མཐའ་བརྟེན་དང་བཅས་པ་རྣམས་ཡོངས་སུ་རྫོགས་པར་བླང་བྱ་ཡིན་པའི་ཕྱིར། བྱེད་ལས་ནི། དབང་བཞི་བླངས་པ་དེ་ཡིས་རྟེན་གྱི་གང་ཟག་སློབ་མ་དེ་སྡོམ་པ་གསུམ་ལྡན་དུ་འགྱུར་བ་ཡིན་ཏེ། སྔར་སྡོམ་པ་འོག་མ་གཉིས་སྔོན་དུ་སོང་ན་དབང་བསྐུར་གྱི་ཚེ་སྔགས་སྡོམ་དུ་གནས་གྱུར་ནས་སྔགས་སྡོམ་གྱི་ངོ་བོར་གྱུར་པའི་སྡོམ་གསུམ་ངོ་བོ་གཅིག་ཏུ་ལྡན་པ་དང༌། སྔར་སྔོན་དུ་མ་སོང་ན་དབང་གི་སྟ་གོན་གྱི་སྐབས་སུ་རྒྱུན་བཤགས་ཀྱི་རྗེས་ཟློས་ལན་གསུམ་བྱས་པའི་ཚེ་ཐུན་མོང་མ་ཡིན་པའི་སྐྱབས་འགྲོའི་ལྡོག་པ་ནས་བསྟན་པའི་སོ་ཐར་གྱི་སྡོམ་པ་དང༌། སྨོན་འཇུག་གི་སེམས་བསྐྱེད་ཀྱི་ལྡོག་པ་ནས་བསྟན་པའི་བྱང་སེམས་ཀྱི་སྡོམ་པ་དང༌། གནས་གསུམ་བྱིན་རླབས་ནས་བཟུང་སྟེ་དབང་བཞི་པའི་བར་རྣམས་སུ་སྔགས་ཀྱི་ལྡོག་པ་ནས་བསྟན་པའི་སྔགས་སྡོམ་ཐོབ་པར་འགྱུར་བའི་ཕྱིར། དེ་སྐད་དུ། རྗེ་བཙུན་རིན་པོ་ཆེའི་རྩ་ལྟུང་འཁྲུལ་སྤོང་ལས། འོ་ན་སྔར་སོ་སོར་ཐར་བའི་སྡོམ་པ་དགེ་སློང་གི་བར་ཐོབ་པ་ཞིག་གིས་ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་ནོས་པར་གྱུར་ན་འདི་ལ་སྡོམ་པ་ཇི་ལྟར་ལྡན་ཞེ་ན།

དགེ་སློང་གིས་སེམས་བསྐྱེད་པའི་ཚེ་ན་སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། །ཞེས་དང༌། སོ་ཐར་དང་བྱང་སྡོམ་གཉིས་ནི་གང་དུ་བླངས་ཀྱང་རུང་མ་བླངས་ཀྱང་རུང་དབང་གི་སྔོན་དུ་སྟ་གོན་གྱི་སྐབས་སུ་འབྱུང་བ་ཡིན་ནོ། །ཞེས་དང༌། གནད་དེ་དག་ཐུགས་ལ་བཞག་ནས་ཁ་སྐོང་ལས། སྡོམ་ ༼༢༠༢༽ གསུམ་ལྡན་པས་འབྲས་བུ་མཆོག །འགྲུབ་ཅིང་སྡོམ་གསུམ་དེ་ཉིད་ཀྱང༌། །རང་རང་ཆོ་གས་རིམ་བཞིན་དུ། །བླངས་སམ་དབང་བསྐུར་ཆོ་ག་ལས། །གསུམ་ཆར་ཐོབ་པ་ཉིད་ཀྱང་རུང༌། །གསུམ་ལྡན་ཚེ་ན་ངོ་བོ་གཅིག །ཅེས་གསུངས་པ་ཡིན་ནོ། །སྨིན་པར་བྱེད་པའི་དབང་བསྐུར་ཡང༌། །ཞེས་སོགས་ཚིགས་བཅད་གཉིས་པོ་འདི་སྤོས་ཊཱིཀ་ལས། དབང་སྐུར་བྱེད་ཀྱི་བླ་མའི་མཚན་ཉིད་ཙམ་ལ་སྦྱར་ནས་བཤད་ཀྱང༌། སྐབས་དོན་བརྗོད་བྱ་རིམ་པ་གསུམ་ཡོད་ཚུལ་སྔར་བཤད་པ་ལྟར་ལེགས་ཤིང༌། དེའི་ནང་ནས་ཀྱང་དབང་བཞི་བླངས་ཞེས་པ་འདི་བརྗོད་བྱའི་གཙོ་བོ་སྟོན་བྱེད་ཡིན་ཏེ། སྨིན་གྲོལ་གཉིས་ལ་འབད་པར་བྱ་ཞེས་པའི་ཚིག་ཟུར་སྨིན་ཞེས་པ་ལ་འཕྲོས་ནས། སྨིན་བྱེད་ཀྱི་དབང་འཆད་པ་ལ། སྨིན་པར་བྱེད་པའི་ཞེས་སོགས་ཚིགས་བཅད་གཉིས་པོ་འདི་བྱུང་བའི་ཕྱིར། འདིར་དབང་གི་སྟ་གོན་གྱི་གནས་སྐབས་སུ་སོ་ཐར་དང་བྱང་སྡོམ་ཐོབ་ན་དེའི་གནས་སྐབས་སུ་གསར་དུ་ཐོབ་པའི་དེ་གཉིས་སྡོམ་པ་འོག་མ་རང་རྐྱང་ཡིན་ནམ་སྔགས་སྡོམ་ཀྱི་ངོ་བོར་སྐྱེ་ཞེ་ན། སྡོམ་གསུམ་སྤྱི་ཊཱིཀ་སོགས་ལས་གསལ་ཁ་ཆེར་མི་སྣང་ཡང༌། རང་གི་བསམ་ཚོད་སྔགས་སྡོམ་གྱི་ངོ་བོར་སྐྱེ་བ་འཐད་དེ། རྒྱུན་བཤགས་ཀྱི་རྗེས་ཟློས་ཀྱི་གོང་དུ་ནང་དབང་བསྐུར་བར་སོང་ཟིན་པའི་ཕྱིར་དང༌། ས་པཎ་གྱི་སྐྱེས་བུ་དམ་པའི་འཕྲིན་ཡིག་ལས། བླ་ན་མེད་པའི་སྐྱབས་འགྲོ་དང་སེམས་བསྐྱེད་ལ་བརྟེན་ནས་རིག་པ་འཛིན་པ་སྔགས་ཀྱི་སྡོམ་པ་སྐྱེ་བ་དེ་དབང་གི་དུས་སུ་ཐོབ་ཀྱི།

གཞན་དུ་ཐོབ་པར་གསུངས་པ་མ་མཐོང༌། ཞེས་གསུངས་པའི་ཕྱིར། རྫོང་པ་ཀུན་དགའ་རྒྱལ་མཚན་པ་སྟ་གོན་གྱི་གནས་སྐབས་སུ་སྐྱེས་པའི་སྔགས་སྡོམ་ཡོད་ཅིང༌། ཐོབ་པའི་སྔགས་ 

༼༢༠༣༽ སྡོམ་མེད་པར་བཞེད་པ་ལུང་འདིས་འཁྲུལ་གཞིས་བྱ་བར་སྣང་ཡང༌། འདིས་ནི་སྐྱེས་པ་ཉིད་ལ་ཐོབ་པར་འདོགས་པའི་དབང་དུ་བྱས་ནས་དོན་དེ་སྐད་གསུངས་པ་ཡིན་ཏེ། ཐུན་མོང་མ་ཡིན་པའི་སྐྱབས་འགྲོ་དང་སེམས་བསྐྱེད་ལ་བརྟེན་ནས་སྔགས་སྡོམ་སྐྱེ་བ་དེ་དབང་དང་འབྲེལ་བའི་དུས་སུ་ཡིན་གྱིས། གཞན་རྗེས་གནང་ཙམ་དང་འབྲེལ་བའི་དུས་སུ་མ་ཡིན་ནོ། །ཞེས་བསྟན་པའི་ཕྱིར། སྡོམ་པ་གསུམ་གྱི་བཟླས་ཕྱེ་བའི་སྔགས་སྡོམ་ནི། གནས་གསུམ་བྱིན་བརླབ་དང༌། དཀྱིལ་འཁོར་གྱི་ཕྱི་འཇུག་ནང་འཇུག་དང༌། དབང་གི་དངོས་གཞིའི་སྐབས་རྣམས་སུ་ཐོབ་ཅིང༌། ལྷག་པར་བསྐྱེད་རིམ་གྱི་སྡོམ་པ་ནི་བུམ་དབང་གི་ལག་རྗེས་དང༌། རྫོགས་རིམ་གྱི་སྡོམ་པ་ནི་དབང་གོང་མའི་ལག་རྗེས་ལས་ཐོབ་པ་ཡིན་ཏེ། བུམ་དབང་དང་བསྐྱེད་རིམ་ནི་སྨིན་གྲོལ་དང༌། དབང་གོང་མ་དང་རྫོགས་རིམ་གཉིས་སྨིན་གྲོལ་དུ་སྦྱར་ནས་འཆད་རིགས་པའི་ཕྱིར་ཏེ། དེ་སྐད་དུ། ས་ཆེན་གྱི་དབང་བཞི་ངོ་སྤྲོད་ཀྱི་འགྲེལ་པ་ལས། དེ་ལ་སོ་སོར་ཐར་པའི་སྡོམ་པ་དགེ་བསྙེན་ནས་དགེ་སློང་གི་བར་ཐོབ་པ། བྱང་ཆུབ་སེམས་དཔའི་སྨོན་འཇུག་གི་སེམས་བསྐྱེད་ཐོབ་པ། གསང་སྔགས་ལམ་གྱི་དབང་བཞིའི་སྡོམ་པ་ཐོབ་པའོ། །ཞེས་དང༌། རྗེ་བཙུན་རྩེ་མོས་ས་ཆེན་ལ་བསྟོད་པ་ལས། དབང་བཞིས་སྨིན་མཛད་ལམ་བཞེས་གྲོལ་བ་སྟོན། །ཞེས་དང༌། རྗེ་བཙུན་རིན་པོ་ཆེའི་ཨིནྡྲ་བྷུ་ཏིའི་ལམ་སྐོར་ལས། སྦྱངས་པ་ལས་བྱུང་བའི་ཡོན་ཏན་ནི་སྐྱབས་གསུམ་སྔོན་དུ་འགྲོ་བའི་སོ་སོར་ཐར་པའི་སྡོམ་པ་དང་ཡང་ལྡན། སྨོན་འཇུག་གི་སེམས་བསྐྱེད་བྱས་ཏེ་བྱང་ཆུབ་སེམས་དཔའི་བསླབ་པ་དང་ཡང་ལྡན། དབང་བཞི་ཡོངས་སུ་རྫོགས་ཏེ་རྡོ་རྗེ་ཐེག་པའི་སྡོམ་པ་དང་ཡང་ལྡན། རྒྱུད་དང་ ༼༢༠༤༽ གདམས་ངག་མང་དུ་ཐོས་ཏེ་ཐོས་བསམ་མཐར་ཕྱིན་པ་ཞིག་ཡིན་ནོ། །ཞེས་དང༌། གཞུང་འདིར་ཡང༌། དབང་བཞི་བླངས། །དེ་ཡིས་སྡོམ་པ་གསུམ་ལྡན་འགྱུར། །ཞེས་གསུངས་པ་ཡིན་ནོ། །འདིར་དགག་སྒྲུབ་ཀྱི་རྣམ་གཞག་མཐའ་ཡས་པ་ཞིག་འདུག་ཀྱང་ཡི་གེས་འཇིགས་པས་དེ་ཙམ་མོ། །དེ་དག་གིས་ནི།

དབང་བཞི་བླངས་པས་སྡོམ་པ་གསུམ། །ཐོབ་པར་འགྱུར་བ་དབང་གོང་ལས། །ཐོབ་པའི་གསང་སྔགས་སྡོམ་པ་དང༌། །དབང་ལས་ཐོབ་པའི་སོ་ཐར་དང༌། །སེམས་བསྐྱེད་སྡོམ་པ་བཞེད་ལགས་སམ། །ཞེས་དྲིས་པའི་ལན་ཡང་བསྟན་པ་ཡིན་ནོ། །གཉིས་པ་ལ་བཞི་སྟེ། སྨིན་བྱེད་མིན་པ་སྨིན་བྱེད་འདོད་པ་དགག སྨིན་བྱེད་དབང་བསྐུར་མི་དགོས་འདོད་པ་དགག དགོས་ཀྱང་ལག་ལེན་འཁྲུལ་པར་སྤྱོད་པ་དགག དབང་བསྐུར་མུ་བཞིའི་རྣམ་གཞག་འདོད་པ་དགག་པའོ། །དང་པོ་ལ་བཞི་སྟེ། བྱིན་རླབས་སྨིན་བྱེད་དབང་དུ་འདོད་པ་དགག སྨིན་བྱེད་དབང་ལས་གྲངས་ངེས་མེད་པ་དགག ནས་འདྲ་སོགས་སུ་སྨིན་བྱེད་དབང་བསྐུར་དགག ཆོ་ག་འཁྲུལ་པས་སྨིན་བྱེད་དབང་བསྐུར་དགག་པའོ། །དང་པོ་ལ་གསུམ་སྟེ། བྱིན་རླབས་སྨིན་བྱེད་ཡིན་ལ་གནོད་བྱེད་བསྟན། བྱིན་རླབས་སྨིན་བྱེད་ཡིན་པའི་སྒྲུབ་བྱེད་དགག བྱིན་རླབས་ཆོས་སྒོར་བྱེད་ན་ཧ་ཅང་ཐལ་བའོ། །དང་པོ་ལ་གཉིས་ཏེ། ཕྱོགས་སྔ་བརྗོད་པ་དང༌། དེ་དགག་པའོ། །དང་པོ་ནི། དེང་སང་གངས་རིའི་ཁྲོད་ན་རྡོ་རྗེ་ཕག་མོའི་བྱིན་རླབས་ལ། ཕག་མོ་བརྡ་བཞིའི་དབང་བསྐུར་ཞེས་མིང་བཏགས་ནས་དབང་བསྐུར་མཚན་ཉིད་པ་ཡིན་ཞེས་ཟེར་ཞིང༌། བྱིན་རླབས་འདི་ཡིས་གསང་སྔགས་ཀྱི་ཆོས་ཀྱི་སྒོ་འབྱེད་ ༼༢༠༥༽ བྱས་ནས། གསང་དབང་གི་ལམ་རླུང་དང་གཏུམ་མོའི་རྣལ་འབྱོར་དང༌། དབང་གསུམ་པའི་ལམ་ཕོ་ཉ་ལ་སོགས་པ་སྟོན་ཞིང་བསྒོམ་པ་མཐོང་ངོ༌། །གཉིས་པ་ལ་བཞི་སྟེ། ཤེས་བྱེད་མེད་པ། ཉེས་དམིགས་ཆེ་བ། ཕན་ཡོན་མེད་པ། ལུང་དང་འགལ་བའོ། །དང་པོ་ནི། དབང་མ་བསྐུར་བར་བྱིན་རླབས་ཀྱི་ཆོས་སྒོ་ཕྱེ་ནས་རྫོགས་རིམ་བསྒོམ་པ་འདི་འདྲ་ཆོས་ཅན། ཁྱོད་ལ་ཤེས་བྱེད་ཀྱི་ལུང་ཁུངས་མེད་དེ། སངས་རྒྱས་ཀྱི་རྒྱུད་སྡེ་ལས་མ་གསུངས་ཤིང༌། དགོངས་འགྲེལ་གྱི་བསྟན་བཅོས་རྒྱུད་འགྲེལ་དང༌། སྒྲུབ་ཐབས་དང༌། དཀྱིལ་ཆོག་ཚད་ལྡན་རྣམས་ལས་བཤད་པ་མེད་པའི་ཕྱིར། གལ་ཏེ་ཕག་མོའི་གཞུང་ལས་གསུངས་སོ་སྙམ་ན་མ་གསུངས་ཏེ།

རྡོ་རྗེ་ཕག་མོ་ཉིད་ཀྱི་གཞུང༌། རྗེ་བཙུན་མ་རིན་ཆེན་རྒྱན་གྱི་སྒྲུབ་ཐབས་ལས་ཀྱང༌། འདི་ལྟར་རྣལ་འབྱོར་པ་དབང་བསྐུར་བ་ཐམས་ཅད་ཡོངས་སུ་རྫོགས་པས་ཡིད་དང་རྗེས་སུ་མཐུན་པའི་གནས་སུ་ཞེས་དང༌། རྒྱལ་ཆེན་ཨིནྡྲ་བྷཱུ་ཏིས་མཛད་པའི་ཕག་མོ་ཞལ་གཉིས་མའི་སྒྲུབ་ཐབས་ཆུང་བ་ལས་ཀྱང༌། གསང་སྔགས་པས་ཐོག་མར་བླ་མ་དང་སངས་རྒྱས་ལ་སེམས་མངོན་པར་དད་པའི་ཡིད་ཅན་གྱི་བྱང་ཆུབ་ཀྱི་སེམས་བརྟན་པར་བཟུང་སྟེ། དབང་བསྐུར་བ་ཡང་དག་པར་ཐོབ་ནས། ཞེས་དབང་བསྐུར་ཐོབ་ཅིང་དམ་ཚིག་དང་ལྡན་པ་ལ་ཕག་མོའི་བྱིན་རླབས་བྱ་བར་གསུངས་ཀྱིས། སྔོན་དུ་དབང་བསྐུར་མེད་པ་ལ་བྱིན་རླབས་བྱེད་པ་བཀག་པའི་ཕྱིར་རོ། །གཉིས་པ་ནི། བྱིན་རླབས་དབང་བསྐུར་མ་ཐོབ་པ་ལ་བྱས་ན་ཉེས་དམིགས་ཆེ་སྟེ། དཔེར་ན་མན་ངག་ལས་གསུངས་པ་བཞིན་གྱི་མུ་ཟིའི་བཅུད་ལེན་གྱི་རིལ་བུ་ཡུན་རིང་དུ་བསྟེན་པས། ལུས་ཡང་ཞིང་ཟོ་ ༼༢༠༦༽ མདོག་བདེ་བ་ལ་སོགས་པ་འབྱུང༌། དེ་ནས་དངུལ་ཆུའི་བཅུད་ལེན་བྱས་པས། རྒས་པ་འཇོམས་ཤིང་ལུས་སྟོབས་རྒྱས་པར་འགྱུར་ལ། མུ་ཟིའི་བཅུད་ལེན་ཐོག་མར་མ་བསྟེན་པར་དང་པོ་ཉིད་ནས་དངུལ་ཆུ་ཟོས་ན་འཆི་བ་དེ་བཞིན་དུ། ཐོག་མར་འཁོར་ལོ་བདེ་མཆོག་ལྟ་བུའི་དཀྱིལ་འཁོར་དུ་དབང་བསྐུར་བ་བླངས། དེ་ནས་ཕག་མོའི་སྒྲུབ་ཐབས་ཉམས་སུ་ལེན་པར་འདོད་ན་ཕག་མོའི་བྱིན་རླབས་སྦྱིན་པ་ཡིན་གྱིས། སྨིན་བྱེད་ཀྱི་དབང་བསྐུར་མེད་པར་ཕག་མོའི་བྱིན་རླབས་བྱས་ན། བྱེད་པ་པོ་དམ་ཚིག་ཉམས་པ་ཐུབ་པས་གསུངས་པའི་ཕྱིར་ཏེ། བྱེད་པ་པོ་ལ་གསང་སྒྲོགས་ཀྱི་རྩ་ལྟུང་འབྱུང་བའི་ཕྱིར་རོ། །གསུམ་པ་ནི། རྡོ་རྗེ་ཕག་མོའི་བྱིན་རླབས་འདི་ནི་ཆོས་ཅན། བྱིན་རླབས་ཙམ་ཡིན་གྱིས་སྨིན་པར་བྱེད་པ་མ་ཡིན་ཏེ། ཁྱོད་ལས་སྨིན་བྱེད་དབང་གི་ཕན་ཡོན་རྣམས་མི་འབྱུང་བའི་ཕྱིར་ཏེ། ཁྱོད་ལས་སློབ་མ་དེ་སྡོམ་པ་གསུམ་ལྡན་དུ་ཡང་བྱར་མི་རུང༌། སློབ་མའི་ཕྱི་ལུས་དང་ནང་སེམས་ལ་གཞལ་ཡས་ཁང་དང་ལྷ་ལ་སོགས་པའི་རྟེན་འབྲེལ་ཡང་འགྲིག་པར་མ་འགྱུར།

ཕུང་ཁམས་སྐྱེ་མཆེད་ལ་སྐུ་བཞིའི་ས་བོན་ཡང་ཐེབས་མི་ནུས་པ་དེའི་ཕྱིར་རོ། །དེ་སྐད་དུ། རྗེ་བཙུན་གྱིས། བྱིན་རླབས་ཕྲ་མོ་ཙམ་གྱིས་མ་ཡིན་ཏེ། །སྔགས་ཀྱི་རྩ་བ་དབང་བསྐུར་ཡིན་པས་སོ། །ཞེས་གསུངས་སོ། །བཞི་པ་ནི། བྱིན་རླབས་སྨིན་བྱེད་མ་ཡིན་པ་དེས་ན། ཐུབ་པས་དེ་ཉིད་འདུས་པའི་རྒྱུད་སྡེ་ལས། དཀྱིལ་འཁོར་ཆེན་པོ་མ་མཐོང་བར་མདུན་དུ་མ་སྨྲ་ཞིག ཅེས་གསུངས་པ་དང༌། བྱིན་རླབས་སྨིན་བྱེད་དུ་བྱེད་པ་གཉིས་འགལ་བ་ཡིན་ཏེ། སྔར་བླ་མེད་ཀྱི་དཀྱིལ་འཁོར་ཆེན་པོར་མ་ཞུགས་པ་ལ་བྱིན་རླབས་ཀྱི་གསང་བ་བསྒྲག་ན་རྩ་ལྟུང་དུ་འགྱུར་བའི་ ༼༢༠༧༽ ཕྱིར་རོ། །གཉིས་པ་སྒྲུབ་བྱེད་དགག་པ་ལ་གཉིས་ཏེ། ཕག་མགོ་སོགས་ཀྱི་ལག་ལེན་འདོད་པ་དགག སྡོམ་གཟུང་དཀྱིལ་འཁོར་སོགས་ཀྱི་རང་བཟོ་དགག་པའོ། །དང་པོ་ལ་གཉིས་ཏེ། ལག་ལེན་བརྗོད་པ་དང༌། དེ་དགག་པའོ། །དང་པོ་ནི། ཕྱག་རྒྱ་པ་འགའ་ཞིག་བྱིན་རླབས་འདི་ལའང་སྨིན་བྱེད་བསྒྲུབ་པར་འདོད་ནས། ཕག་མགོ་དང༌། གྲི་གུག་དང༌། མདའ་གཞུ་དང༌། ཐོད་ཆང་རྣམས་གཏོད་ཅིང་འཆང་བ་ལ་སོགས་པའི་དབང་བསྐུར་ཡོད་ཅེས་ཟེར་རོ། །གཉིས་པ་ནི། ཕག་མགོའི་དབང་ལ་སོགས་པ་དེ་འདྲ་ཆོས་ཅན། དབང་བསྐུར་ཉིད་མ་ཡིན་ཏེ། རྒྱུད་སྡེ་ཀུན་ལས་མ་གསུངས་པའི་ཕྱིར། གལ་ཏེ་བརྟག་པ་མཐར་བཟུང་དུ་རྒྱ་ལ་སྲིད་གསུངས་པ་སྲིད་ཀྱང་དབང་བསྐུར་མཚན་ཉིད་པ་མ་ཡིན་ཏེ། རྗེས་གནང་ལ་དབང་གི་མིང་གིས་བཏགས་པ་ཙམ་ཡིན་པའི་ཕྱིར། དོན་འདི་དང་མཐུན་པར་ཆག་ལོའི་དྲིས་ལན་ལས། རྒྱ་ལ་ཕག་མགོའི་དབང་ལ་སོགས་པ་གསུངས་ན། དབང་ཞེས་བརྗོད་པ་ལ་འགལ་བ་ཅི་མཆིས། ཞེས་ཞུས་པའི་ལན་དུ། དེ་འདྲ་རྒྱུད་སྡེ་གང་ནས་ཀྱང་གསུངས་པ་མི་གདའ། བརྟག་པ་མཐར་བཟུང་གི་གསུངས་པ་སྲིད་ན་ཡང་དབང་བཏགས་པ་བ་ཡིན་ཏེ། ཞེས་པ་ནས། བརྫུན་འབའ་ཞིག་ཡིན་གྱི་གསུངས་པ་གཅིག་ཀྱང་མེད་ཅེས་གསུངས་སོ། །གཉིས་པ་ལ་གཉིས་ཏེ། རང་བཟོ་བརྗོད་པ་དང༌། དེ་དགག་པའོ། །དང་པོ་ནི།

ཞང་ཚལ་བ་ལ་ལ། རྡོ་རྗེ་ཕག་མོའི་བྱིན་རླབས་ལ་མ་རྒྱུད་ནས་བཤད་པའི་སྡོམ་པ་འབོག་པའི་ཆོ་ག་དང༌། དཀྱིལ་འཁོར་དང་དབང་བསྐུར་བའི་ཚིག་སོགས་བསྲེས་ནས་རང་བཟོའི་ཆོ་ག་རྒྱས་པར་བྱེད་པ་ཐོས་སོ། །གཉིས་པ་ནི། རྒྱུད་ཀྱི་དངོས་བསྟན་ལ་གསལ་བའམ། གྲུབ་པ་ཐོབ་པའི་བླ་མའི་ ༼༢༠༨༽ མན་ངག་གིས་ཕྱེ་བ་གང་རུང་ཡིན་ན་ཆོ་གར་འགྱུར་གྱིས། དེ་ལས་གཞན་དུ་སོ་སོ་སྐྱེ་བོའི་རང་བཟོ་དང༌། ཚིག་རྣམས་ནི་ཆོ་གར་འགྱུར་བ་མི་སྲིད་དོ། །ཆོ་ག་ནི་སངས་རྒྱས་ཁོ་ནའི་སྤྱོད་ཡུལ་ཡིན་པས། རང་བཟོ་དང༌། སོ་སྐྱེས་སྦྱར་བའི་ཚིགས་བཅད་རྣམས་བསྲེ་མི་རུང་བའི་ཕྱིར། དཔེར་ན་ཁྱིམ་པས་གསོལ་བཞིའི་ལས་བྱས་ཀྱང༌། བསྒྲུབ་བྱ་ལ་དགེ་སློང་གི་སྡོམ་པ་མི་འཆགས་པ་ལྟར། རྡོ་རྗེ་ཕག་མོའི་བྱིན་རླབས་ལ་སྡོམ་པ་འབོག་པའི་ཆོ་ག་སྦྱར་ཀྱང་སློབ་མ་ལ་སྡོམ་པ་ཆགས་པར་མི་འགྱུར་བ་ཡིན་ནོ། །ཡང་འདུལ་བ་ལས། མཁན་པོ་དང༌། བསྒྲུབ་བྱ་དང༌། དགེ་འདུན་གྱི་མིང་བརྗོད་པ་ཆད་ན་ཡང་ཆོ་གའི་ཚིག་ཟུར་ཉམས་པས་ཆོ་ག་འཆགས་པར་མ་གསུངས་ན། གསང་སྔགས་འདིར་ཡང་རང་བཟོའི་འདི་འདྲའི་རིགས་ཅན་ལ་ཆོ་ག་འཆགས་པར་འགྱུར་རེ་སྐན་ཏེ་མི་འཆགས་པར་ཐལ། རང་བཟོ་འདིས་ནི་ཆོ་ག་ཕལ་ཆེར་ཉམས་པའི་ཕྱིར། རང་བཟོ་ཆོ་གར་མི་འགྱུར་བ་དེས་ན་འཆད་ཉན་ཙམ་བྱེད་པའི་གནས་སྐབས་སུ་ཚིག་དོན་ཅུང་ཟད་ནོར་པར་གྱུར་ཀྱང་སླ་ཞིང་སྐྱོན་ཆུང་གིས། ལག་ལེན་གྱི་ཆོ་གའི་བྱ་བ་ཆེ་ཆུང་གང་ལ་ཡང་ནོར་བ་མེད་འགལ་ཆེ་སྟེ། ཆོ་ག་ནོར་པར་གྱུར་པ་ལས་དངོས་གྲུབ་ནམ་ཡང་མེད་པར་གསུངས་པའི་ཕྱིར་ཏེ། གསང་བ་སྤྱི་རྒྱུད་ལས། ཁྱད་པར་ཅན་གྱི་ལས་རྣམས་ལ། །ལྷ་དུས་བྱ་བ་དུས་བཞིན་སྤྱད། །གཞན་དུ་ཆོ་ག་ཉམས་པའི་ཕྱིར། །གྲུབ་པ་ནམ་ཡང་ཡོད་མ་ཡིན། །ཞེས་གསུངས་པའི་ཕྱིར། འོ་ན་ཕག་མོ་ལ་སྨིན་བྱེད་ཀྱི་དབང་གཏན་ནས་མི་བཞེད་དམ་སྙམ་ན། བསྟན་བཅོས་མཛད་པོ་འདིས་ནི་དྭགས་པོ་སོགས་ཀྱིས་ཕྱག་ལེན་མཛད་པའི་ཕག་མོའི་བྱིན་རླབས་རྩོད་གཞིར་བཟུང་ནས།

དེ་སྨིན་བྱེད་ཡིན་པ་འགོག་པ་ཡིན་གྱིས། ལྷའི་ངོས་ ༼༢༠༩༽ ནས་ཕག་མོ་ལ་སྨིན་བྱེད་ཀྱི་དབང་འགོག་པ་མ་ཡིན་ཏེ། ཕག་མོ་སྔོན་བྱུང་གི་རྒྱུད་ལས་གསུངས་པའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌། ཕག་མོ་ལྷ་བཅུ་གསུམ་མའི་དཀྱིལ་འཁོར་དུ་དབང་བསྐུར་བ་དང༌། ཕག་མོ་ལྷ་སོ་བདུན་མའི་དཀྱིལ་འཁོར་དུ་དབང་བསྐུར་བ་རྣམས་ཕག་མོའི་སྨིན་བྱེད་ཀྱི་དབང་ཡིན་པས་སོ། །དཔེར་ན་རྗེ་བཙུན་བདག་མེད་མའི་བྱིན་རླབས་སྨིན་བྱེད་མ་ཡིན་ཞིང༌། དེའི་སྨིན་བྱེད་ཀྱི་དབང་བཀའ་རྡུལ་ཚོན་དང་རས་བྲིས་ལ་བརྟེན་ནས་བྱེད་པ་བཞིན་ནོ། །གསུམ་པ་བྱིན་རླབས་ཆོས་སྒོར་བྱེད་ན་ཧ་ཅང་ཐལ་བ་ནི། གནོད་བྱེད་གཞན་ཡང་ཕག་མོའི་བྱིན་རླབས་ལ་གསང་སྔགས་ཀྱི་ལམ་རིམ་གཉིས་ཟབ་མོ་བསྒོམ་པའི་ཆོས་སྒོར་བྱེད་པ་ནི་མི་འཐད་དེ། དེ་འདྲ་རྒྱུད་སྡེ་གང་ནའང་བཤད་པ་མེད་པའི་ཕྱིར། བྱིན་རླབས་ཆོས་སྒོར་བྱེད་པ་དེ་བས་དེང་སང་དགེ་སློང་བྱེད་པ་ལ་རང་བྱུང་གི་བསྙེན་རྫོགས་དང༌། ལྔ་སྡེ་ལྟར་ཡེ་ཤེས་ཁོངས་ཆུད་དང༌། མཆོད་སྦྱིན་མ་ལྟར་ཕྲིན་གྱི་བསྙེན་རྫོགས་དང༌། འོད་སྲུང་ཆེན་པོ་ལྟར་སྟོན་པར་ཁས་བླངས་པ་དང༌། ཤཱ་རིའི་བུ་ལ་སོགས་པ་ལྟར་ཚུར་ཤོག་དང༌། སྐྱེ་དགུའི་བདག་མོ་ལྟར་ལྕི་ཆོས་ཁས་བླངས་པ་དང༌། བཟང་སྡེའི་ཚོགས་དྲུག་ཅུ་ལྟར་སྐྱབས་འགྲོ་ཁས་བླངས་པ་དང༌། ཁྱིམ་བདག་ལེགས་སྦྱིན་ལྟར་དྲི་བ་བརྙེས་པས་བསྙེན་པར་རྫོགས་པ་དང༌། གསོལ་བཞིའི་ལས་ཀྱི་ཅིག་ཆར་རབ་ཏུ་བྱུང་ཞིང་བསྙེན་པར་རྫོགས་པ་རྣམས་བླང་རིགས་ཏེ། བྱིན་རླབས་ཆོས་སྒོར་བྱེད་པ་དང༌། བསྙེན་པར་རྫོགས་ཚུལ་འདི་དག་དེང་སང་བྱེད་ན་འཁྲུལ་པ་ཡིན་པ་མཉམ་པོ་ལ། འདི་རྣམས་ནི་སྔོན་གྱི་ཆོ་གར་བཤད་པའི་ཕྱིར། ༼༢༡༠༽ སྔོན་ཆོག་གི་དོན་ནི། སྔོན་སྟོན་པ་སངས་རྒྱས་ཞལ་བཞུགས་པའི་དུས་སུ་གདུལ་བྱ་རྒྱུད་སྨིན་པ་རྣམས་རྗེས་སུ་བཟུང་བའི་ཆེད་དུ་གསུངས་པའི་ཆོ་གའི་རིགས་ཅན་ལ་སྔོན་ཆོག་ཅེས་བྱའོ། །དེ་ལྟར་བྱིན་རླབས་སྨིན་བྱེད་ཡིན་པ་བཀག་པ་ལ།

སྤྲུལ་སྐུ་མཆོག་པདྨ་དཀར་པོས། ལུས་མེད་མཁའ་འགྲོའི་ཆོས་སྐོར་གྱི་རྣམ་བཤད་ལས། གསུམ་པ་དེ་ལ་རྩོད་པ་སྤང་བ་ནི། རབ་དབྱེ་མཛད་པོས། རྡོ་རྗེ་ཕག་མོའི་བྱིན་རླབས་འདི། །མར་པ་ལྷོ་བྲག་པ་ལ་མེད། །ཅེས་སྦྱར། དེ་ལ་མེད་དམ་སྙམ་དགོངས་པ་དེ་ལ་རྒྱུ་མཚན་རི་བོང་རྭའི་རྣོ་རྟུལ་དང་མཚུངས་སོ། །དོགས་པ་འཁྲུངས་པ་ཡང་བརྡའི་དབང་བཞི་འདི་འདྲ་མི་རིགས་སོ་སྙམ་དུ་ཟད་པས། འཁོར་ལོ་སྡོམ་པ་རྩ་བཤད་ཀྱི་ཕྱོགས་ལ་རྒྱུས་མ་གསལ་བར་ཟད་དོ། །དེ་ལ་རྡོ་རྗེ་ཕག་མོ་ཅི་འཆད་ཀྱང༌། རྩོད་སྤོང་བྱེད་པ་ནི་མ་ཤེས་པ་སྟེ། རྩོད་པ་འདིའི་ཕྱོགས་སྔ་མར་གང་བླང་མ་ཐིང་པ་ཡིན། དེས་ན་བརྡ་བཞིའི་དབང་འདིས་ཕྱོགས་སྔ་མར་བྱས་པ་ཡིན་ཏེ། དེ་ཉིད་ཀྱིས། འདི་ལ་ཕག་མགོ་ལ་སོགས་པའི། །དབང་བསྐུར་བྱ་བ་ཡོད་ཅེས་ཟེར། །ཞེས་བཤད་པས་སོ། །དེ་ཡང་རྒྱུད་དང་མཐུན་ན་བླང་དུ་རུང་ཞེས་པས་མི་མཐུན་ཞེས་དང༌། མཐུན་ཞེས་ཁ་ཚོན་གཅོད་མ་ནུས་པས་དགག་པ་པོ་ཚར་གཅད་ཀྱི་གནས་སུ་ལྷུང་ངོ༌། །ཞེས་བྱ་བ་བྲིས་སོ། །འདི་དག་ནི་དཔྱོད་ལྡན་མཁས་པས་ཐུགས་གཟུ་བོར་གནས་པའི་སྒོ་ནས་གསུང་རབ་ཀྱི་དོན་ལ་དོགས་གཅོད་གནང་བ་མིན་པ་འདྲ་སྟེ། རབ་དབྱེའི་གཞུང་གི་དགོངས་པ་གང་ཡིན་ངོ་མི་རྟོག་པར། ཚིག་ཙམ་ལ་འཁྲིས་ནས་སྐྱོན་འཚོལ་བར་སྣང་བའི་ཕྱིར། དེ་ཡང༌། རྡོ་རྗེ་ཕག་མོའི་བྱིན་རླབས་ནི། །མར་པ་ལྷོ་བྲག་པ་ལ་མེད། །ཅེས་པ་ནི། སྤྱིར་ཕག་མོའི་བྱིན་རླབས་མར་པ་ལ་ ༼༢༡༡༽ མེད་ཅེས་པའི་དོན་ག་ལ་ཡིན། འོ་ན་ཅི་ཞེ་ན་ཆོས་སྒོ་འབྱེད་པའི་ཕག་མོའི་བྱིན་རླབས་བརྡའི་དབང་བཞིར་གྲགས་པ་འདི་མར་པའི་དུས་སུ་མེད་པ་ལ། དེང་སང་མར་པའི་བརྒྱུད་འཛིན་དུ་ཁས་འཆེ་བ་རྣམས་དེ་ལྟ་བུའི་ཕག་མོའི་བྱིན་རླབས་ཀྱི་ཆོས་སྒོ་འབྱེད་པ་ནི་ཁྱེད་རང་གི་བརྒྱུད་པའི་གཙོ་བོ་མར་པ་དང་ཡང་འགལ་བ་ཡིན་ནོ་ཞེས་བསྟན་པ་ཡིན་ཏེ། གོང་གི་གཞུང་གཉིས་པོ་དེའི་འཕྲོ་ལས། མར་པའི་བརྒྱུད་པ་འཛིན་བཞིན་དུ། །ཕག་མོའི་ཆོས་སྒོ་འབྱེད་པ་ནི། །རྒྱུད་དང་འགལ་བ་ལྟ་ཅི་སྨོས། །རང་ལུགས་དང་ཡང་འགལ་བ་ཡིན། །ཞེས་གསུངས་པའི་ཕྱིར།

དེའི་རྒྱུ་མཚན་རི་བོང་རྭའི་རྣོ་རྟུལ་དང་མི་མཚུངས་ཏེ། བྱིན་རླབས་བརྡའི་དབང་བཞི་དེ་ལ་རྒྱུད་དང༌། མར་པའི་གསུང་གི་ཟིན་སོ་འདྲེན་རྒྱུ་མི་སྣང་བའི་ཕྱིར། ཡོད་ན་འདྲེན་རིགས་སོ། །སྔོན་མར་པས་མི་ལ་རྗེས་སུ་བཟུང་བའི་ཚེ་ཡང༌། བཅོམ་ལྡན་འདས་འཁོར་ལོ་སྡོམ་པའི་དཀྱིལ་འཁོར་དུ་བཅུག་ནས་དབང་བསྐུར་ཞིང་གསང་མཚན་བཏགས་པར་ལོ་རྒྱུས་ན་གསལ་བར་བཞུགས་པ་འདི་ཡིན་གྱིས། བྱིན་རླབས་ཀྱི་ཆོ་ག་ཆུང་ངུ་ཞིག་གིས་དབང་གི་གོ་བཅད་པའི་སྒྲོས་ཡེ་མི་སྣང་ངོ༌། །འཁོར་ལོ་སྡོམ་པ་རྩ་བཤད་ཀྱི་ཕྱོགས་ལ་ཞེས་སོགས་བྲིས་པ་ནི། གདུལ་བྱ་བླུན་པོའི་དབུས་སུ་མེས་རློམ་གྱི་གསུང་མ་གཏོགས་རྩོད་ལན་རྣལ་མ་མ་ཡིན་ཏེ། ལུང་གཙང་མ་དྲངས་ཤིང་རིགས་པ་བཟང་པོ་འཕེན་རྒྱུ་བྱུང་ན་མཁས་པས་དཔྱད་པར་བྱ་ཞིང༌། དོན་གྱི་རྗེས་སུ་ཡི་རང་ཡང་དེ་འདྲ་མི་སྣང་བའི་ཕྱིར། རྒྱུད་དང་མཐུན་ན་བླང་དུ་རུང་ཞེས་པས། མཐུན་མི་མཐུན་གང་རུང་དུ་ཁ་ཚོན་གཅོད་མ་ནུས་པས་ཚར་གཅད་ཀྱི་གནས་སུ་ལྷུང་ངོ༌། །ཞེས་གསུངས་ 

༼༢༡༢༽ པ་ནི། ཧ་ཅང་ཐལ་བའི་གཏམ་སྟེ། འོ་ན་བཤད་སྒྲུབ་གང་ཡིན་པའི་ལག་ལེན་ཞིག་མཚན་གཞིར་བཟུང་ནས། སངས་རྒྱས་ཀྱི་གསུང་དང་མཐུན་ན་བླང་རུང༌། མི་མཐུན་ན་བླང་དུ་མི་རུང་ཞེས་སྨྲ་ན་ཡང་ཚར་གཅད་ཀྱི་གནས་སུ་ཐལ་བ་དང༌། དེ་བཞིན་དུ་བླ་མས་སྒྲུབ་པ་པོ་ཕྱོགས་ལ་སྒོམ་དུ་འགྲོ་བ་ཞིག་ལ། ཁྱོད་གནས་ཆེ་གེ་མོར་སྒྲུབ་པ་འཕེལ་པོ་བྱུང་ན་སྡོད་དུ་རུང༌། མ་བྱུང་ན་སྡོད་དུ་མི་རུང་ཞེས་གསུངས་ན་ཡང་ཚར་གཅད་ཀྱི་གནས་སུ་འགྱུར་བ་སོགས་ཚར་གཅད་ཀྱི་གནས་མཐའ་ཡས་པར་འགྱུར་བས་སོ། །རབ་དབྱེའི་གཞུང་གི་དོན་ནི། སྙན་བརྒྱུད་དང་ཆིག་བརྒྱུད་སོགས་ཕྱིས་ཟབ་ཟབ་མང་དུ་བྱུང་བ་ལ། དེ་དག་རྒྱུད་དང་མཐུན་ན་བླང་དུ་རུང་ཞིང༌། མི་མཐུན་ན་སྐྱེས་བུ་རྫུན་མའི་ཚིག་ཡིན་པས་བརྟག་དཔྱད་བྱ་དགོས་སོ་ཞེས་བསྟན་པ་ཡིན་ཏེ། སྙན་བརྒྱུད་དང་ནི་ཆིག་བརྒྱུད་དུ། །གྲགས་པའི་ཆོས་ལུགས་མང་ན་ཡང༌། །རྒྱུད་དང་མཐུན་ན་བླང་དུ་རུང༌། །མིན་ན་རྫུན་མའི་སྡེབ་ཕྱོགས་ཡིན། །ཞེས་གསུངས་པའི་ཕྱིར། སྤྱི་བབས་ཡང་ཁ་ཚོན་གཅོད་མ་ནུས་པ་ཙམ་གྱིས་ཚར་གཅད་ཀྱི་གནས་སུ་མི་འགྲོ་སྟེ། རྒོལ་ཕྱིར་རྒོལ་ལ་རྒྱལ་འཕམ་གྱི་རྣམ་གཞག་བྱུང་བ་ལ་ཚར་གཅད་དང༌། རྗེས་འཛིན་དུ་རྟོག་གེའི་གཞུང་ལས་བཤད་པས། འོལ་དཔྱོད་མི་གནང་བར་མཁྱེན་པའི་སྤྱན་ཡངས་གཞུང་ལུགས་ཀུན་ལ་གཟིགས་པ་རྒྱ་ཆེ་བར་ཡོང་འཚལ་ལོ། །ཡང་རྣམ་བཤད་དེ་ཉིད་ལས། རྩོད་པ་གཉིས་པ། སྡོམ་པ་གསུམ་ལྡན་བྱར་མི་རུང་ཞེས་དང༌། སྐུ་བཞིའི་ས་བོན་ཐེབས་མི་ནུས་ཞེས་དང༌། ཕྱི་དང་ནང་གི་རྟེན་འབྲེལ་གྱི། །སྟོབས་ཀྱི་དཀྱིལ་འཁོར་འབྱུང་བ་ཡིན། །འདི་ལ་རྟེན་འབྲེལ་སྒྲིག་མི་ནུས། །དེས་ན་སངས་རྒྱས་རྣམས་ཀྱིས་བཀག །ཅེས་སྒྲུབ་ ༼༢༡༣༽ བྱེད་དུ་བྱས་ནས། དེ་ཕྱིར་འདི་ནི་བྱིན་རླབས་ཙམ། །ཡིན་གྱིས་སྨིན་པར་བྱེད་པ་མིང༌། །ཞེས་པས་འདི་སྨིན་བྱེད་དུ་འདོད་པ་བཀག་པ་ཡིན། རྗེས་གནང་ལ་ཡང་དེའི་དབང་བསྐུར།

དཀོན་མཆོག་གསུམ་ལ་བདག་སྐྱབས་མཆི། །སོགས་འབྱུང་བས་སྡོམ་པ་གསུམ་ལྡན་ནུས། འདིར་མི་ནུས་པའི་རྒྱུ་མཚན་མེད་པ་དང༌། རྡོ་རྗེ་མཁའ་འགྲོར་འདི་ཀ་དབང་བཞིར་བསྒྲུབས་ཤིང༌། ཨིནྡྲ་བྷཱུ་ཏིའི་ཡེ་ཤེས་གྲུབ་པར། འདིས་དབང་གི་གོ་མི་ཆོད་སྙམ་པ་དགག་པ་དང༌། དེ་ཉིད་འདུས་པ་ཡན་ཆོད་ཀུན་ཏུ། རྡོ་རྗེ་ཡེ་ཤེས་བླ་མེད་པ། །ད་ལྟ་ཉིད་དུ་འབབ་པར་ཤོག །ཅེས་བྱིན་དབབ་རྒྱུ་དེ་ག་ལ་རྡོ་རྗེ་སེམས་དཔའ་དབབ་པར་བཤད་པ་དང༌། སྐུ་གསུང་ཐུགས་ཡེ་ཤེས་རྡོ་རྗེ་མངོན་གྱུར་དུ་ཕེབས་ནུས་པས་ས་བོན་ཐེབས་མི་ཐེབས་བརྩད་མ་དགོས་པ་དང་ཐམས་ཅད་དུ་འདི་ཀ་དཀྱིལ་འཁོར་ཆེན་པོར་གསང་བའི་འཇུག་པ་ཡིན་པར་བཤད་པས། འདི་ལ་དཀྱིལ་འཁོར་ཐམས་ཅད་འབྱུང་བ་དང༌། སངས་རྒྱས་ཀྱི་བྱིན་རླབས་དབང་དུ་མ་བཀག་པའི་ཁར། སྣང་བ་ཁོ་ནར་ཟད་པས་ཞར་བའི་རྟ་ཁྱེར་རོ། །ཞེས་བྲིས་སོ། །ས་སྐྱ་པཎ་ཆེན་གྱི་གསུང་འདི་དག་ནི་ཞར་བའི་ལྟ་ཕྱོགས་ག་ལ་ཡིན་ཏེ། འདི་དག་ནི་རྒྱུད་སྡེ་ནས་གསུངས་པའི་ཕྱག་ལེན་རྨ་མེད་པ་གཞུང་ཚུགས་པར་མཛད་པའི་ཕྱིར། བྱིན་རླབས་ལས་སྡོམ་པ་གསུམ་ལྡན་ནུས་པའི་རྒྱུ་མཚན་དུ། རྗེས་གནང་གི་དབང་བསྐུར་རྒྱུན་བཤགས་ཀྱི་སྡོམ་པ་གསུམ་ལྡན་ནུས་པ་འགོད་པ་ནི། བསྒྲུབ་བྱ་དང་སྒྲུབ་བྱེད་གཉིས་ཀ་མ་གྲུབ་པའི་རིགས་པ་ལྟར་སྣང་སྟེ། སྐྱབས་འགྲོ་དང་སེམས་བསྐྱེད་ཀྱི་རྗེས་ཟློས་ལན་གསུམ་གྱིས་སོ་ཐར་དང་བྱང་སེམས་སྔར་མ་ཐོབ་པ་ལ་གསར་དུ་ཐོབ་པ་ཡོད་ཀྱང༌། སྔགས་ ༼༢༡༤༽ སྡོམ་དེར་ཅུང་ཟད་ཙམ་ཡང་མ་ཐོབ་པའི་ཕྱིར། གལ་ཏེ་རྗེས་གནང་དངོས་གཞིར་སྔགས་སྡོམ་ཐོབ་པས། རྗེས་གནང་གི་ཆོ་ག་ཡོངས་རྫོགས་ལས་སྡོམ་པ་གསུམ་ལྡན་ནུས་སོ་སྙམ་ན། དངོས་གཞིར་སློབ་མ་ལ་སྐུ་གསུང་ཐུགས་ཀྱི་བྱིན་རླབས་ཙམ་སྩལ་ཞིང༌། དེ་ལ་བརྟེན་ནས་ལྷའི་སྐུ་བསྒོམ་པ་སོགས་ལ་དབང་བ་ཙམ་ཡིན་གྱིས། དེ་ལས་གཞན་དུ་སྔགས་ཀྱི་སྡོམ་པ་ནི་དེར་ཕོག་པ་མེད་དོ། །རྡོ་རྗེ་མཁའ་འགྲོར་བྱིན་རླབས་དབང་བཞིར་བཤད་པ་ཅི་འདྲ་ཡོད་ལགས་སམ།

གལ་ཏེ་ཡོད་ན་ཡང་བྱིན་རླབས་དབང་བཞིའི་ཚུལ་དུ་བསྐུར་བ་ཡིན་པ་ལས་འོས་མེད་ཅིང༌། དེ་བཞིན་དུ་ཡེ་ཤེས་གྲུབ་པར་བྱིན་རླབས་ལ་དབང་དུ་བཤད་གསུངས་པ་ཡང་དབང་གོང་མ་བྱིན་རླབས་ཀྱི་ཚུལ་དུ་བསྐུར་བ་ཡིན་པས། དབང་གི་མིང་བཏགས་ཙམ་ལ་དབང་དུ་འཁྲུལ་པར་མི་བྱའོ། །བྱིན་དབབ་ཀྱི་ཚེ་རྡོ་རྗེ་སེམས་དཔའ་དབབ་པའམ། ལྷ་གཞན་དབབ་ཀྱང་རུང་ཡེ་ཤེས་ཕེབས་པ་ན་ལུས་ངག་ཡིད་གསུམ་གྱི་སྟེང་དུ་བྱིན་རླབས་ཀྱི་མྱོང་བ་སྐྱེས་པ་ཙམ་ཡིན་གྱིས། དག་བྱ་དག་བྱེད་ངོ་འཕྲོད་པའི་སྒོ་ནས་སྐུ་བཞིའི་ས་བོན་ཐེབས་པ་ནི་མ་ཡིན་ཏེ། སྐུ་བཞིའི་ས་བོན་ཐེབས་པ་ལ་གཞིར་གནས་ཀྱི་དཀྱིལ་འཁོར་བཞིའི་སྟེང་དུ་དག་བྱ་དག་བྱེད་ངོ་འཕྲོད་དགོས་པའི་ཕྱིར། དམིགས་པ་དང་བྱིན་རླབས་ཀྱི་ནུས་པས་ལུས་འཕར་གཡོ་ལ་སོགས་པའི་ཉམས་ཀྱི་འགྱུར་བ་ཅུང་ཟད་བྱུང་བ་ཙམ་གྱིས་ས་བོན་ཐེབས་ན། རྗེས་གནང་ལའང་དེ་ལྟར་འབྱུང་བ་མང་བས་རྗེས་གནང་ཀྱང་དབང་དུ་ཐལ་ལོ། །དེས་ན་བྱིན་རླབས་དང་རྗེས་གནང་གི་རིགས་ཅན་རྣམས་ནི་དབང་དུ་མ་བཤད་པའི་ཁར་བཀག་པ་ཁོ་ནར་ཟད་དེ། སཾ་བུ་ཊ་ལས། དབང་དང་རྗེས་གནང་ཐོབ་ནས་ནི། །བྱ་བ་བྱས་པ་རབ་འཛུམ་ཞིང༌། །འགྲོ་ཀུན་དགའ་བར་བྱེད་པ་ཡིས། །ཤིན་ཏུ་ ༼༢༡༥༽ སྙན་པའི་ཚིག་གིས་བརྗོད། །ཅེས་དབང་དང་རྗེས་གནང་སོགས་ཐ་དད་དུ་གསུངས་པའི་ཕྱིར། ཡང་དེ་ཉིད་ལས། རྩོད་པ་གསུམ་པ། དབང་བསྐུར་མེད་པར་བྱིན་རླབས་བཀག །དབང་བསྐུར་མེད་པར་བྱིན་རླབས་ན། །དམ་ཚིག་ཉམས་པར་ཐུབ་པས་གསུངས། །ཞེས་སྦྱར་བ་འདི་གསང་སྔགས་ཀྱི་དཀྱིལ་ཆོག་ཀུན་ན། དབང་བསྐུར་གྱི་སྔོན་འཇུག་པའི་དུས་སུ་བྱིན་འབེབས་བྱེད་པ་དང་འགལ་ལ། རང་ཉིད་ཀྱང་རྒྱུའི་དབང་ལ་སོགས་པ་ཅི་བསྐུར་ཀྱང་དེ་ལྟར་མཛད་པས། ཧ་ཅང་ཐལ་བའི་ཚིག་འདི་གསེར་མ་གཡོས་པའི་རྟགས་སུ་སྣང་ངོ༌། །དེ་དག་དམ་ཚིག་ཉམས་ན་ནི་གསང་སྔགས་སྟོན་པ་ཐམས་ཅད་ཨ་རྫི་རྫི་དམྱལ་བར་ཕེབས་ཡོད་ཅི་དྲག་ན་དྲིའོ། །རྡོ་རྗེ་ཕག་མོ་ཉིད་ལས་ཀྱང༌།

དབང་བསྐུར་ཐོབ་ཅིང་དམ་ཚིག་ལྡན། །དེ་ལ་བྱིན་རླབས་བྱ་བར་གསུངས། །ཞེས་པའང་འདིའི་གཞུང་ལ་མེད། གཞན་གྱི་གཞུང་དྲངས་ནས་རང་ཚིག་དང་འགལ་བ་སྨྲ་མི་འཚལ། དབང་བསྐུར་མེད་པར་ལམ་ཟབ་མོ་བསྒོམས་པས་སངས་རྒྱས་ཐོབ་སྙམ་ན། དབང་བསྐུར་མེད་པར་ལམ་ཟབ་མོ་བསྒོམ་པ་ངན་འགྲོའི་རྒྱུ་རུ་གསུངས། མདོ་ལུགས་ལ་ཟབ་མོ་སྟོང་པ་ཉིད་ཉམས་བཞེས་མཛད་པ་པོ་ཐམས་ཅད་ངན་སོང་གསུམ་པོ་གར་སོང་ཡོད། མ་སོང་ན་ནི་ཅིས་གསུང༌། སྔགས་ལུགས་ལའོ་སྙམ་ན། བྱང་ཕྱོགས་སོ་བདུན་སོགས་ཐུན་མོང་བའི་སྒོམ་པ་ལ་གོམས་པར་བྱེད་པ་ཐམས་ཅད་ལ་ཡང་མཚུངས་སོ། །དེས་ན་གྲུབ་ཐོབ་ཐམས་ཅད་ཀྱང༌། །ཕྱོགས་རེའི་ཐབས་ཀྱིས་གྲོལ་བ་མིན། །དབང་དང་རིམ་གཉིས་ལས་བྱུང་བའི། །ཡེ་ཤེས་སྐྱེས་པས་གྲོལ་བ་ཡིན། །འདིར་ཡང་རང་ཚིག དེས་ན་གང་ཟག་དབང་པོ་རབ། ། ༼༢༡༦༽ དབང་བསྐུར་ཉིད་ཀྱིས་གྲོལ་བར་གསུང༌། །ཟེར་བ་དང༌། ས་ཆེན་གྱི་ལམ་ཟབ་བླ་མར། བླ་མས་ཚིག་གཅིག་མ་བསྟན། སློབ་མས་ཚིག་གཅིག་མ་ཉན་པར་དཔོན་སློབ་ཀྱི་རྟེན་འབྲེལ་འགྲིག་པས་གྲོལ་བར་བཤད་པ་སོགས་དང་འགལ་བས། གཞུར་བ་མེད་བཞིན་པར་འདི་སྐད་ཕེབས་པ་འདི་ཅི་ཡིན་སྙམ་མོ། །ཞེས་བྲིས་སོ། །འདི་དག་ལ་དབྱེར་རྒྱུ་སྔ་མ་དེ་ལ་ཅུང་ཟད་སྣང༌། གཞན་ཕལ་ཆེར་ནི་རང་ཉིད་ཀྱིས་མ་གཟིགས་པ་རྒྱུ་མཚན་དང༌། ཚིག་ལ་འཁྲི་བའི་སྒོ་ནས་སྐྱོན་འཚོལ་བར་སྣང་བས། ལན་རིམ་བཞིན་གསོན་ཅིག དབང་བསྐུར་གྱི་སྔོན་དུ་འཇུག་པའི་དུས་སུ་ཡེ་ཤེས་འབེབས་པ་དང༌། ཁྱེད་ཀྱི་དབང་མ་ཐོབ་པ་ལ་ཕག་མོའི་བྱིན་རླབས་བྱེད་པ་ནི་གཏན་མི་འདྲ་སྟེ། ཡེ་ཤེས་འབེབས་པ་ནི་སློབ་མ་རྡུལ་ཚོན་དང་རས་བྲིས་གང་རུང་གི་དཀྱིལ་འཁོར་ཆེན་པོའི་ནང་དུ་བཅུག་ཚར་བ་ལ་བྱའི། དཀྱིལ་འཁོར་དུ་མ་བཅུག་ཅིང་དཀྱིལ་འཁོར་མ་མཐོང་བ་ལ་མི་བྱེད་ལ། ཁྱེད་ཀྱི་ཕག་མོའི་བྱིན་རླབས་ནི། དབང་བསྐུར་ལྟ་ཅི་སྨོས། དཀྱིལ་འཁོར་ཆེན་པོའི་ནང་དུ་འཇུག་པ་ཙམ་ཡང་མ་མྱོང་བའི་སློབ་མ་ལ་འཆོལ་བར་བྱེད་པའི་ཕྱིར།

ཡང་འདི་དབང་གི་དངོས་གཞིའི་སྔོན་དུ་བྱེད་ཀྱང་བྱིན་རླབས་དང་མི་འདྲ་སྟེ། བྱིན་རླབས་ལ་དབང་བཞིའི་དོད་སོགས་གསང་སྔགས་ཀྱི་ལམ་གྱི་ཆེས་གསང་བ་དག་ཡོད་པས་དབང་མ་ཐོབ་པ་ལ་བསྟན་ན་གསང་སྒྲོགས་སུ་འགྱུར་ལ། འདི་ལ་ནི་སློབ་མ་ལྷར་བསྐྱེད་པ་ལ་རྐང་མཐིལ་རླུང་སོགས་ཀྱི་དམིགས་པ་ཕྲ་མོ་བསྒོམ་དུ་བཅུག་ནས། བླ་མས་ལྷ་ཐིམ་པའི་དམིགས་པས་བྱིན་རླབས་འབེབས་པ་ཙམ་ཡིན་པའི་ཕྱིར། དེས་ན་འདི་ནི་དམིགས་པའི་ཁྱད་པར་ཅུང་ཟད་ཙམ་མ་གཏོགས་བབས་རྗེས་གནང་དང་འདྲ་བས། དབང་བསྐུར་མེད་པར་བྱིན་རླབས་ན། །དམ་ཚིག་ཉམས་ ༼༢༡༧༽ པར་ཐུབ་པས་གསུངས། །ཞེས་པ་འདིར་མི་འཇུག་གོ །དབང་བསྐུར་མེད་པར་རྗེས་གནང་ན། །ཞེས་པ་ཡོད་ན་སྐྱོན་གཏོང་རེ་མོས་ཤིག དབང་བསྐུར་ཐོབ་པ་ལ་བྱིན་རླབས་བྱ་བར་ཕག་མོ་རང་གི་གཞུང་ལས་གསུངས་པ་མེད་ཟེར་བའི་ཁ་ཚོན་གཅོད་པ་ནི། མ་མཐོང་ཕྱིར་ན་མེད་པ་མིན་ཏེ། རྗེ་བཙུན་མ་རིན་ཆེན་རྒྱན་གྱི་སྒྲུབ་ཐབས་ལས། འདི་ལྟར་རྣལ་འབྱོར་པ་དབང་བསྐུར་བ་ཐམས་ཅད་ཡོངས་སུ་རྫོགས་པས་ཡིད་དང་རྗེས་སུ་མཐུན་པའི་གནས་སུ་ཞེས་དང༌། ཨིནྡྲ་བྷཱུ་ཏིའི། ཕག་མོ་ཞལ་གཉིས་མ་ལས་ཀྱང༌། དབང་བསྐུར་བ་ཡང་དག་པར་ཐོབ་ནས། ཞེས་དབང་བསྐུར་ཐོབ་པའི་རྣལ་འབྱོར་པས་ཕག་མོ་སྒོམ་པར་གསུངས་ཀྱིས། དབང་མ་ཐོབ་པས་སྒོམ་པར་གསུངས་པ་མེད་པའི་ཕྱིར། དབང་བསྐུར་མེད་པར་ལམ་ཟབ་མོ་སྒོམ་པ་ངན་འགྲོའི་རྒྱུ་རུ་གསུངས་པ་ལ། ཟབ་མོ་སྟོང་པ་ཉིད་སྒོམ་པར་བྱེད་པ་པོ་སྐྱོན་དུ་གཏོང་བ་ཁྱེད་སྟོན་པ་ཤིན་ཏུ་བཟང་ཡང༌། འདི་ནི་སྐབས་ཐོབ་ཀྱི་དབང་བཞིའི་ལམ་བསྐྱེད་རྫོགས་ཟབ་མོའི་སྒོམ་པ་ལ་ཡིན་ཏེ། དབང་བསྐུར་དང་པོ་མ་ཐོབ་པར། །བསྐྱེད་པའི་རིམ་པ་སྒོམ་པ་དང༌། །དབང་བསྐུར་གཉིས་པ་མ་ཐོབ་པར། །ཞེས་སོགས་དང་འདི་དོན་གནད་གཅིག་པའི་ཕྱིར། བྱང་ཕྱོགས་སོ་བདུན་མདོ་སྔགས་ཐུན་མོང་བའི་ཉམས་ལེན་ཡིན་པའི་རྒྱུ་མཚན་ཅི། མདོ་ལུགས་སྔགས་ལུགས་གོ་ཉིས་ཆར་དུ་ཉམས་སུ་ལེན་པས་སྙམ་ན།

བདེན་མོད། འོ་ན་ཟབ་མོ་སྟོང་པ་ཉིད་ཀྱང་གཉིས་ཆར་དུ་ཉམས་སུ་ལེན་པས་སྔགས་ལུགས་ལའོ་སྙམ་ན། ཞེས་སོགས་ལ་འབྲེལ་ཏིལ་འབྲུ་ཙམ་ཡང་མ་བྱུང་ངོ༌། །གྲུབ་ཐོབ་རྣམས་ལྟ་བ་དང་བསྐྱེད་རྫོགས་ཕྱོགས་རེ་བས་གྲོལ་བ་མ་ཡིན་པར་བཤད་ ༼༢༡༨༽ པ་དང༌། གང་ཟག་དབང་པོ་ཡང་རབ་དབང་སྐུར་ཉིད་ཀྱིས་གྲོལ་བ་གཉིས་མི་འགལ་ཏེ། དབང་བསྐུར་ཉིད་ཀྱིས་གྲོལ་བ་ནི་ཐབས་ཕྱོགས་རེ་བས་གྲོལ་བ་མ་ཡིན་པའི་ཕྱིར་ཏེ། དབང་བསྐུར་གྱི་སྐབས་སུ་དག་བྱ་དག་བྱེད་ངོ་སྤྲོད་པའི་བསྐྱེད་རྫོགས་དང༌། བདེ་བ་ལ་སྟོང་པས་རྒྱས་འདེབས་པའི་ལྟ་བ་སོགས་ཐབས་ཀྱི་ཁྱད་པར་ཀུན་ཚང་བར་ཡོད་པའི་ཕྱིར། རྒྱུ་མཚན་དེའི་ཕྱིར་ན། རྡོ་རྗེ་ཐེག་པའི་སྒོར་ཞུགས་ནས་དབང་བསྐུར་ལས་གཞན་པའི་ཆོས་མེད་པའི་གནད་དེ་ལགས་སོ། །གལ་ཏེ་དབང་དང་རིམ་གཉིས་ལས་བྱུང་བའི་ཡེ་ཤེས་སྐྱེས་པས་གྲོལ་བ་ཡིན་ཞེས་པས། གྲུབ་པ་ཐོབ་པ་རྣམས་དབང་དང༌། དབང་གི་རྗེས་སུ་རིམ་གཉིས་བསྒོམས་པས་གྲོལ་བར་བསྟན་པ་ཡིན་ནོ་སྙམ་ན། འདི་ལ་གཉིས་ཡོད་དེ། དབང་ལས་བྱུང་བའི་ཡེ་ཤེས་སྐྱེས་པས་གྲོལ་བ་དང༌། རིམ་གཉིས་བསྒོམས་པ་ལས་བྱུང་བའི་ཡེ་ཤེས་སྐྱེས་པས་གྲོལ་བ་ཞེས་གཉིས་སུ་འཆད་པ་ཡིན་ནོ། །དཔེར་ན་ཕྱག་ཆེན་ལ། དབང་ལས་བྱུང་བའི་ཕྱག་ཆེན་གྱི་ཡེ་ཤེས་དང༌། གྲོལ་བྱེད་ཀྱི་ལམ་རིམ་གཉིས་ཀྱི་ཏིང་ངེ་འཛིན་ལས་བྱུང་བའི་ཕྱག་ཆེན་གྱི་ཡེ་ཤེས་གཉིས་སུ་དབྱེ་བ་བཞིན་ནོ། །ས་ཆེན་གྱི་ལམ་ཟབ་བླ་མ་དང་ཡང་མི་འགལ་ཏེ། རང་གིས་སྨིན་བྱེད་ཀྱི་དབང་བཞི་ལེགས་པར་ཐོབ་པའི་བླ་མ་ལ་མོས་གུས་རྩེ་གཅིག་པའི་གསོལ་བ་བཏབ་ན། ལམ་གཞན་ཐུན་གཅིག་མ་བསྒོམས་ཀྱང་གྲོལ་བར་འགྱུར་བ་ནི། སྤྱིར་རྒྱུད་སྡེའི་དགོངས་པ་མཐར་ཐུག་པ་དང༌། ཁྱད་པར་ས་ཆེན་གྱི་ལམ་ཟབ་བླ་མར་གསུངས་པ་དེའི་དགོངས་པ་ཡིན་པའི་ཕྱིར་རོ། །བླ་མ་ལས་དབང་བསྐུར་མ་ཐོབ་པར་བླ་མའི་རྣལ་འབྱོར་ཙམ་གྱིས་གྲོལ་བ་ནི་ལུགས་འདིར་ཁས་མི་ལེན་ཏེ།

དབང་བསྐུར་མ་ཐོབ་པའི་ ༼༢༡༩༽ བླ་མ་ལ་གསོལ་བ་ཇི་ཙམ་བཏབ་ཀྱང་སངས་རྒྱས་འབྱིན་མི་ནུས་པའི་ཕྱིར། དེ་སྐད་དུ། གཞུང་འདི་ཉིད་དུ། དེས་ན་དབང་བསྐུར་ཐོབ་པའི་མིས། །དཀོན་མཆོག་གསུམ་པོ་བླ་མ་རུ། །འདུས་པར་མཐོང་ནས་བླ་མ་ལ། །གསོལ་བ་བཏབ་ན་བྱིན་རླབས་འཇུག །ཅེས་སོགས་དང༌། གསང་སྔགས་པ་ཡི་བླ་མ་མཆོག །དཀོན་མཆོག་གསུམ་དང་དབྱེར་མེད་ཡིན། །དེས་ན་དེ་ལ་གསོལ་བཏབ་པས། །དཀོན་མཆོག་གསུམ་པོ་ཚེ་འདིར་འགྲུབ། །ཅེས་གསུངས་སོ། །རྩོད་དང་རྩོད་ལན་མཁས་པའི་གཏམ་བསྒྲགས་པས། །ད་དུང་བྷོ་ཊའི་ལྗོངས་འདིར་རྒྱལ་བའི་བསྟན། །ཆེད་རུང་ལྟ་བའི་སྙན་གྲགས་རི་མོ་ནི། །ཉམས་མེད་འཆི་མེད་ཀུན་ཀྱང་དགའ་བས་བྲེལ། །གཞན་དག་བློ་གྲོས་རྫིང་བུར་རློམ་ཁེངས་པའི། །ང་རྒྱལ་གཟི་ཡིས་ཉམ་ཆུང་ཡིད་འཁུལ་ཡང༌། །རྣམ་དཔྱོད་མུ་མཐའ་བྲལ་བའི་ཆུ་གཏེར་ལས། །ལེགས་བཤད་ཡིད་བཞིན་མི་ཟད་འདི་ན་ཀོ །བར་གྱི་ཚིགས་བཅད་དོ། །གཉིས་པ་དབང་ལ་གྲངས་ངེས་མེད་པ་དགག་པ་ལ་བཞི་སྟེ། གྲངས་ངེས་མེད་པར་གསང་སྔགས་ནུབ་པར་བསྟན། དེ་ཉིད་རྒྱུ་ལས་སྤྱིར་བཏང་བཀག་པའི་ཚུལ། གྲངས་ལས་ལྷག་པར་མི་རུང་རྒྱུ་མཚན་བཤད། སྤྱི་རྒྱུད་གཞན་ལ་མི་འཇུག་དོགས་པ་སྤང་བའོ། །དང་པོ་ནི། བྱིན་རླབས་ཆོས་སྒོར་བྱེད་པ་སོགས་ལག་ལེན་འཆོལ་བ་དེས་ན། ཉན་ཐོས་ཀྱི་ཐེག་པ་ནི་དེང་སང་ཇི་ལྟར་ནུབ་ཀྱང༌། སངས་རྒྱས་ཀྱིས་ཆོ་ག་ཆགས་མི་ཆགས་ཕྱེ་ནས་གསུངས་པའི་ལག་ལེན་ལ་བརྟེན་པས་གཟུགས་བརྙན་ཙམ་ཞིག་སྣང་ལ། རྡོ་རྗེ་ཐེག་པའི་བསྟན་པ་ལ་ལག་ལེན་འཁྲུལ་པ་མང་པོས་བསྒྲིགས་པ་ལྟར་གཟུགས་བརྙན་ཙམ་ཡང་མ་སྣང་ངོ༌། །ཇི་ལྟར་ན། གསང་སྔགས་ ༼༢༢༠༽ འཆོལ་བར་སྤྱད་པའི་བླུན་པོ་སྙིང་ཕོད་ཅན་རྣམས་ཀྱིས་ཀྱང་འདུལ་བའི་ལག་ལེན་བྱེད་པའི་ཚེ་ཆོ་ག་ལ་བརྒལ་མ་ནུས་པར་ལུང་ལས་ཇི་ལྟར་གསུངས་པ་བཞིན་སྤྱོད་ལ། གསང་སྔགས་ཀྱི་དབང་བསྐུར་བ་སོགས་ཆོ་ག་ཐམས་ཅད་ལ་བླུན་པོ་རྣམས་ཀྱིས་བརྒལ་ཏེ།

རང་བཟོར་སྤྱོད་པ་ཤིན་ཏུ་མང་བ་ཡིན་ནོ། །མཚན་གཞི་དཔེར་བརྗོད་ན། རབ་བྱུང་བྱེད་པའི་ཚེ་བསྒྲུབ་བྱ་གང་ཟག་ནི་གསུམ་ལས་མང་བ་འཇུག་མི་ནུས་པ་ནི་འདུལ་བའི་ཆོ་ག་ལས་བརྒལ་མ་ནུས་པ་དང༌། སྔགས་ཀྱི་དབང་བསྐུར་བྱེད་པ་ན་སློབ་མ་གྲངས་ངེས་མེད་པར་དབང་བསྐུར་བྱེད་པ་ནི། གསང་སྔགས་ཀྱི་ཆོ་ག་ལས་བརྒལ་ཏེ་རང་བཟོར་སྤྱོད་པ་ཡིན་ནོ། །གཉིས་པ་ནི། སློབ་མ་གྲངས་ངེས་མེད་པར་དབང་བསྐུར་བ་འདི་ནི་ཆོས་ཅན། སྤྱིར་བཏང་ལ་མི་འཐད་དེ། རྡོ་རྗེ་འཆང་གི་རྒྱུད་ལས་བཀག་པའི་ཕྱིར། འོ་ན་རྣམ་ཀུན་ཏུ་དགག་གམ་ཞེ་ན། དམིགས་བསལ་སྤྱོད་པའི་རྒྱུད་ཀྱི་དབང་ལ་སློབ་མ་གྲངས་ངེས་མེད་པར་གསུངས་ཏེ། རྣམ་སྣང་མངོན་བྱང་ལས། བཅུའམ་བརྒྱད་དང་བདུན་ནམ་ལྔ། །གཅིག་གཉིས་བཞི་ལས་ལྷག་ཀྱང་རུང༌། །སྤྱད་མི་དགོས་པར་གཟུང་བར་བྱ། །ཞེས་སློབ་མ་གྲངས་ཟུང་དུ་གྱུར་མ་གྱུར་གཉིས་ཀ་གསུངས་པ་དང༌། ཡང་དེ་ཉིད་ལས། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སེམས་ཅན་ཚད་མེད་པ་ཡོངས་སུ་གཟུང་བར་བྱའོ། །ཞེས་གསུངས་པའི་ཕྱིར། སྤྱོད་རྒྱུད་ཀྱི་ལྷག་མ་དམིགས་བསལ་མ་མཛད་པ་རྒྱུད་སྡེ་གཞན་གསུམ་གྱི་དབང་བསྐུར་བའི་སློབ་མ་ལ་ནི་གྲངས་ངེས་ཡོད་དེ། གསང་བ་སྤྱི་རྒྱུད་ལས། རྡོ་རྗེ་སློབ་དཔོན་དབང་བསྐུར་བའི་ཆོ་ག་ལ་མཁས་པས། སློབ་མ་གཅིག་དང་གསུམ་དང་ལྔའམ་བདུན་ནས་ཉི་ཤུ་རྩ་ལྔའི་བར་གྲངས་ཟུང་དུ་མ་གྱུར་པ་ 

༼༢༢༡༽ ཡོངས་སུ་བཟུང་བ་ཤིས་ཤིང༌། ཟུང་དུ་གྱུར་པ་དང༌། ཉི་ཤུ་རྩ་ལྔ་དེ་ལས་གྲངས་ལྷག་པའི་སློབ་མ་ནི་ཡོངས་སུ་གཟུང་བར་མི་ཤིས་སོ། །ཞེས་གསུངས་པ་འདི་ནི། སྤྱོད་རྒྱུད་མ་གཏོགས་རྒྱུད་གཞན་ཀུན་ལ་འདུག་པ་ཡིན་པའི་ཕྱིར། གཞུང་ཕལ་ཆེར་ལས། ལྷག་མ་དམིགས་བསལ་མཛད་པ་ཡི། །ཞེས་འབྱུང་བ་ནི་མ་དག་པ་སྟེ། དེ་ལྟར་ན་སྤྱོད་རྒྱུད་ལ་གྲངས་ངེས་མེད་པ་དེ་སྤྱིར་བཏང་དུ་སོང་བས། སྤྱིར་བཏང་དམིགས་བསལ་རྒྱ་ཆེ་ཆུང་གོ་ལྡོག་པར་འགྱུར་བའི་ཕྱིར་ཏེ། སྤྱོད་རྒྱུད་ཙམ་ལ་གྲངས་ངེས་མེད་པ་དེ་སྤྱིར་བཏང་དང༌། རྒྱུད་གཞན་རྣམས་ལ་གྲངས་ངེས་ཡོད་པ་དེ་དམིགས་བསལ་དུ་འཆད་དགོས་པར་འགྱུར་བའི་ཕྱིར་རོ། །གསུམ་པ་ནི། ཉི་ཤུ་རྩ་ལྔ་ལས་གྲངས་ལྷག་པ་གཟུང་དུ་མི་རུང་བའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། ཉི་ཤུ་རྩ་ལྔ་དེ་བས་ལྷག་པའི་སློབ་མ་ལ། ཐིག་ཚོན་བྱིན་བརླབ་དང༌། བྲིས་ཤིང་རྒྱན་དགྲམ་པ་ནས་བཟུང༌། དངོས་གཞིའི་ཆོ་ག་ཡོངས་སུ་རྫོགས་པ་ནི་མཚན་མོ་གཅིག་ལ་ཚར་མ་ནུས་ཤིང༌། ནུབ་དེའི་མཚན་མོ་མ་ཚར་ན་ཆོ་ག་ཉམས་པར་འགྱུར་བར་གསུངས་པའི་ཕྱིར། ཇི་ལྟར་ན། ཉམས་པར་འགྱུར་བ་དེ་ཡང་གསང་བ་སྤྱི་རྒྱུད་ལས་གསུངས་ཏེ། རྣལ་འབྱོར་པ་ལ་བསྲུང་སྐྱོབ་སྦེད་པ་དང༌། བྱིན་གྱིས་རློབ་པར་བྱེད་པའི་དཔའ་བོ་དང་རྣལ་འབྱོར་མ་སོགས་དབང་ཐོབ་པའི་ལྷ་རྣམས་ཀྱང་ཉི་མ་ནུབ་པ་སྟེ་མཚན་དུས་ན་ངེས་པར་རང་བཞིན་གྱི་འདུ་ཞིང༌། བྱིན་རླབས་ཀྱི་དངོས་གྲུབ་སྟེར་བས། དབང་བསྐུར་བ་དང་གཏོར་མ་སྦྱིན་མ་སྦྱིན་པ་ལ་སོགས་པ་མཚན་དུས་སུ་བྱ་ཞིང༌། ཉི་མ་ཤར་བ་མ་གྱུར་གྱི་བར་ཏེ་འཆར་བའི་གོང་དུ་ལྷ་དེ་དག་ལ་མཆོད་བསྟོད་དང༌། བཟོད་ ༼༢༢༢༽ གསོལ་བྱས་ནས་གཤེགས་སུ་གསོལ་བ་དང༌། ལས་ཀྱི་རྗེས་མི་མངོན་པར་བྱ་བ་ཤིས་པར་གསུངས་པའི་ཕྱིར། ཉི་མ་ཤར་ནས་ནི་ཚོར་དུ་མི་རུང་བའི་སྐྱེ་བོ་མང་པོས་ཚོར་བར་འགྱུར་བ་དང༌། བུམ་པ་དང་རྡོ་དྲིལ་དང༌།

ཐོད་པ་ལ་སོགས་པ་སྐྱེ་བོ་མང་པོས་མཐོང་ན་གསང་བ་ཅུང་ཟད་བསྟན་པར་འགྱུར་བས། ཉེས་པ་དེ་དག་མི་འབྱུང་བར་བྱ་བའི་ཕྱིར་དང༌། མཚན་མོ་འདུས་པའི་དཔའ་བོ་མཁའ་འགྲོ་རྣམས་ཀྱང་ཉི་མ་འཆར་གོང་རང་གནས་སུ་འབྱོན་པས་ན། ཉི་མ་འཆར་གོང་མཆོད་ནས་གཤེགས་གསོལ་ཤེས་པའི་རྒྱུ་མཚན་དེ་བཞིན། པཎ་ཆེན་རིན་པོ་ཆེའི། གསེར་ཐུར་ལས། སྐབས་འདིའི་ལྷ་དཀྱིལ་འཁོར་དུ་སྤྱན་དྲངས་པའི་ཡེ་ཤེས་ཀྱི་ལྷ་དང༌། སྐུར་བྱེད་ནམ་མཁའི་ལྷ་ལ་བྱེད་ན། སྟ་གོན་དང་དངོས་གཞི་ཞག་གིས་ཆོད་པ་དང༌། སློབ་མའི་དབང་དང༌། སློབ་དཔོན་གྱི་དབང་ཞག་གི་ཆོད་པ་དག་ལ། ཡེ་ཤེས་ཀྱི་ལྷ་བར་སྐབས་སུ་གཤེགས་གསོལ་དགོས་པར་ཐལ་བའི་སྐྱོན་བཏང་ནས། རང་གི་བཞེད་པ་བྱིན་རླབས་ཀྱི་སྟོབས་ཀྱིས་ངེས་པར་མཚན་མོའི་དུས་ཁོ་ན་འདུ་བའི་དབང་པོ་དང་རྣལ་འབྱོར་མའི་ལྷ་ཚོགས། རྗེས་ཀྱི་ཆོ་གའི་དུས་ཀྱི་གཏོར་མ་ལ་སོགས་པས་མཆོད་པའི་འོས་སུ་གྱུར་པ་རྣམས་དང༌། རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་པའི་ལྷ་ལ་སོགས་པ་འཛམ་བུའི་གླིང་དུ་མཚན་མོ་ཁོ་ན་འོང་ཞིང༌། ཆོས་ཉན་པ་སྦྱིན་པ་དག་བྱུང་ན་མཚན་ཐོག་ཐག་ཏུ་འཁོད་པ་རྣམས་ལ་བྱ་བ་ཡིན་ཏེ། ཞེས་གསུངས་པ་ནི། ཕལ་ཆེར་ཤིན་ཏུ་འཐད་པར་སྣང་ལ། འོན་ཀྱང་རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་པའི་ལྷ་ལ་སོགས་པ་འཛམ་གླིང་དུ་ཆོས་ཉན་དུ་འོངས་པ་རྣམས་ནི་སྐབས་འདིའི་ལྷ་ཡིན་པའི་ངེས་པ་མེད་དེ། དེ་རྣམས་དཀར་ཕྱོགས་ཡིན་ ༼༢༢༣༽ ཀྱང་ཕལ་ཆེར་གྱིས་དབང་མ་ཐོབ་པ་མང་བའི་ཕྱིར། དེས་ན་སྐབས་འདིའི་ལྷ་ནི། ངེས་པར་གསང་སྔགས་ཀྱི་ལམ་ལ་གནས་པ་ཡིན་དགོས་ཤིང༌། སྤྱི་རྒྱུད་ལས། ལྷ་དང་འཇིག་རྟེན་སྐྱོང་བ་དང༌། །འབྱུང་པོ་བྱང་ཆུབ་བསྟན་གནས་དང༌། །སེམས་ཅན་བསྟན་ལ་མངོན་དགའ་བ། །ཞེས་གསུངས་པ་ཡང༌། གསང་སྔགས་ཀྱི་ལམ་ལ་གནས་པའི་སངས་རྒྱས་བྱང་སེམས་དག སེམས་ཅན་གྱི་དོན་དུ་དེ་དང་དེའི་ཚུལ་བཟུང་བ་ལ་དགོངས་པ་ཡིན་ནོ། །བཞི་པ་ནི།

གསང་བ་སྤྱི་རྒྱུད་ལས། སློབ་མའི་གྲངས་ངེས་གསུངས་པ་འདི་ནི་བྱ་བའི་རྒྱུད་ཡིན་པས། རྒྱུད་སྡེ་གཞན་གྱི་ཆོ་ག་ལ་སྦྱར་བར་བྱ་བ་མ་ཡིན་ནོ་སྙམ་ན། རྒྱུད་གཞན་རྣམས་ཀུན་ལའང་སྤྱི་རྒྱུད་ལས་གསུངས་པ་འདི་འཇུག་པར་སྤྱི་རྒྱུད་ཉིད་ལས་གསུངས་པ་ཡིན་ཏེ། ཇི་སྐད་དུ། རྒྱུད་དེ་གང་དུ་དཀྱིལ་འཁོར་མིང་དང༌། དབང་བསྐུར་ལ་སོགས་པའི་རྡོ་རྗེ་སློབ་དཔོན་གྱི་ལས་ནི་ཡོད་པར་གྱུར་ལ། ཇི་ལྟར་བྱ་བའང་ལས་ཀྱི་ཆོ་ག་རྣམས་གསལ་པོ་མེད་པ་དེ་ནི། སྤྱི་རྒྱུད་ལས་གསུངས་པའི་ཆོ་ག་མཁས་པས་ཚུར་ཁ་བསྐངས་ཏེ་སྦྱར་ནས་བསྟེན་པར་བྱ་བ་ཡིན་ནོ། །ཞེས་དེ་སྐད་གསུངས་པའི་ཕྱིར། དེས་ན་སྤྱི་རྒྱུད་ཀྱི་ཆོ་ག་འདི་རྒྱུད་རྣམས་ཀུན་ལ་འཇུག་མི་འཇུག་གི་དོགས་པ་བྱ་མི་དགོས་ཏེ། དེ་ལྟར་འཇུག་པ་ལུང་ལས་དངོས་སུ་གསལ་བའི་ཕྱིར། འོ་ན་གསང་བ་སྤྱི་རྒྱུད་ལས། སློབ་མ་གྲངས་ཟུང་དུ་གྱུར་པ་དང༌། ཉི་ཤུ་རྩ་ལྔ་ལས་ལྷག་པ་རྣམས་བཀག་ན། སྤྱི་རྒྱུད་ཉིད་ལས། སློབ་མ་གཉིས་དང་བཞི་ལ་སོགས་པ་ལ་དབང་བསྐུར་བར་བཤད་པ་ཇི་ལྟར་ཡིན། གལ་ཏེ་མ་བཤད་དོ་སྙམ་ན། དེ་ ༼༢༢༤༽ ཉིད་ལས། བླ་མས་སློབ་མ་གཅིག་པུ་ནི། །དཀྱིལ་འཁོར་དག་ཏུ་དབང་བསྐུར་བྱ། །མཁས་པས་ཅིག་ཆར་སློབ་མ་གཉིས། །དབང་བསྐུར་བ་ནི་ཡོངས་མི་བྱ། །གཉིས་སམ་གསུམ་མམ་བཞི་ཡང་རུང༌། །བླ་མས་དབང་བསྐུར་བྱ་བ་ནི། །ཡོ་བྱད་གསར་པ་གཞན་རྣམས་ཀྱིས། །ཐམས་ཅད་སོ་སོ་སོ་སོར་བྱ། །ཞེས་གསུངས་པ་དང་འགལ་ལོ་ཞེ་ན། འདི་ལ་མཁས་པའི་བཞེད་པ་འགོད་པ་དང༌། རང་གི་གོ་ལུགས་ཙམ་བརྗོད་པ་གཉིས། དང་པོ་ནི། ཀུན་མཁྱེན་བླ་མ་ཆེན་པོའི་འཁྲུལ་སྤོང་གི་དགོངས་པ། སྤྱིར་སྟ་གོན་དང་འཇུག་པ་དང༌། ཆུ་དང་ཅོད་པཎ་གྱི་དབང་རྣམས་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ལ་ཅིག་ཆར་བྱས་ནས། སླར་སྒྲུབ་པའི་དཀྱིལ་འཁོར་གྱི་དབང་བསྐུར་བྱ་བའི་ཚེ། སློབ་མ་ཁ་ཅིག་ཁོ་ན་ལ་བྱ་ཡི། གཉིས་དང་གསུམ་དང་བཞི་ལ་སོགས་པ་ལ་ཅིག་ཆར་མི་རུང་ལ།

གལ་ཏེ་དུ་མ་ལ་བྱ་དགོས་བྱུང་ན། ཡོ་བྱད་གསར་བ་སྦྱར་ནས་རེ་རེ་བཞིན་དུ་དབང་བསྐུར་བ་ཡིན་ཏེ། ཐམས་ཅད་སོ་སོ་སོ་སོར་བྱ། །ཞེས་པའི་འཕྲོ་དེ་མ་ཐག་པ་ལས། རིགས་ལྔ་དབང་ནི་ཐོབ་པ་ལ། །སྒྲུབ་པའི་དཀྱིལ་འཁོར་དབང་བསྐུར་བྱ། །དབང་བསྐུར་བ་ཡི་ཆོ་ག་དང༌། །སྒྲུབ་པའི་ཆོ་གའང་དེ་བཞིན་བྱ། །ཞེས་གསུངས་པའི་ཕྱིར། ཞེས་བཞེད་དོ། །པཎ་ཆེན་རིན་པོ་ཆེའི་གསེར་ཐུར་ལས། མཁས་པས་སློབ་མ་གཅིག་གམ་གསུམ། །ཞེས་སོགས་ཀྱིས་སློབ་མ་རྗེས་འཛིན་གྱི་སྐབས་ཀྱི་གྲངས་ངེས་བསྟན་གྱིས། དབང་བསྐུར་བའི་དུས་ཀྱི་སློབ་མའི་གྲངས་ངེས་དངོས་སུ་བསྟན་པ་མ་ཡིན་ཏེ། ༼༢༢༥༽ ཟུང་དུ་མ་གྱུར་སློབ་མ་གཟུང༌། །ཞེས་དང༌། ཡོངས་སུ་གཟུང་བར་མི་ཤིས་སོ། །ཞེས་རྗེས་འཛིན་གྱི་ཚིག་གསལ་པོར་བྱུང་བའི་ཕྱིར། དེ་ལྟར་ཉེར་ལྔ་མན་ཆད་ཀྱི་གྲངས་ཁ་ཡར་བ་ལྷན་ཅིག་ཏུ་ཚོགས་པ་ལ་རྗེས་འཛིན་དང༌། སྟ་གོན་གྱི་ཆོ་ག་རྫོགས་པར་བྱས་ནས་དབང་བསྐུར་དངོས་གཞིའི་དུས་སུ་སློབ་མ་གཉིས་ལ་སོགས་པ་ལ་དབང་རྫས་གཅིག་ཉིད་ཀྱི་དུས་ཅིག་ཆར་དུ་དབང་བསྐུར་རུང་བ་མ་ཡིན་ཏེ། ཚུལ་དེ་ལྟ་བུ་ལ་དགོངས་ནས། གཉིས་སམ་གསུམ་མམ་བཞི་ཡང་རུང༌། །ཞེས་པ་དང༌། ཐམས་ཅད་སོ་སོ་སོ་སོར་བྱ། །ཞེས་གསུངས་པ་ཡིན་ནོ། །སྤྱི་བབས་རྒྱུད་སྡེ་བཞི་ཆར་གྱི་སློབ་མ་ལ་གྲངས་ངེས་ཡོད་ཅིང༌། དེའི་ནང་ནས་སྤྱོད་རྒྱུད་ཀྱི་དབང་བསྐུར་བའི་སློབ་མ་ལ་ནི་གྲངས་བཅུ་ལས་ལྷག་པ་མི་རུང༌། འོན་ཀྱང་རྗེས་བཟུང་གི་ཚེ། སེམས་ཅན་ཚད་མེད་པར་ཡང་རྗེས་སུ་འཛིན་པ་ཡིན་ནོ། །དེ་ལྟར་ན། སྤྱོད་པའི་རྒྱུད་ཀྱི་དབང་བསྐུར་ལ། །སློབ་མ་རྗེས་བཟུང་གྲངས་ངེས་མེད། །ཅེས་སྦྱར་རོ། །སྤྱོད་རྒྱུད་ཀྱི་དབང་བསྐུར་ལ་བཅུ་ལས་ལྷག་པ་མི་རུང་བ་ནི། རྣམ་སྣང་མངོན་བྱང་ལས། བཅུ་འམ་བརྒྱད་དམ་བདུན་ནམ་ལྔ། །གཅིག་གཉིས་བཞི་ལས་ལྷག་ཀྱང་རུང༌། །དཔྱད་མི་དགོས་པར་གཟུང་བར་བྱ། །ཞེས་བཅུ་ལས་ལྷག་པ་མ་གསུངས་པ་དང༌།

གལ་ཏེ་བཅུ་མཚོན་བྱེད་ཙམ་ཡིན་ནོ་སྙམ་ན་མ་ཡིན་ཏེ། རྣམ་སྣང་མངོན་བྱང་གི་ལུང་དྲངས་མ་ཐག་པ་དེ་དང་འབྲེལ་ཆགས་སུ། འདི་སྐད་ཅེས། གསང་བའི་བདག་པོ། གང་དག་གིས་སྔོན་ཐེག་པ་ཆེན་པོ་གསང་སྔགས་སྤྱོད་པའི་ཚུལ་སྒོ་མཐའ་ཡས་པ་བསྒྲུབ་པ་ལ་གོམས་པར་བྱས་པ་དེ་དག་ནི་རྡོ་རྗེ་སེམས་དཔའ་ཡིན་ཏེ། དེ་རྣམས་ཉིད་ཀྱི་དོན་གྱི་ཕྱིར། ། ༼༢༢༦༽ གྲངས་ཀྱི་ཚད་ནི་འདི་བྱས་སོ། །ཞེས་གསུངས་པས་སོ། །ཞེས་བཞེད་དོ། །དེ་དག་ནི་པཎ་ཆེན་གྱིས་བཞེད་པ་རྐང་གྲངས་རགས་པ་ཡིན་ནོ། །གཉིས་པ་རང་གི་གོ་ལུགས་བརྗོད་པ་ནི། བླ་མས་སློབ་མ་གཅིག་པུ་ནི། །དཀྱིལ་འཁོར་དག་ཏུ་དབང་བསྐུར་བྱ། །ཞེས་པ་ནས། ཐམས་ཅད་སོ་སོ་སོ་སོར་བྱ། །ཞེས་པས་བསྟན་པའི་དབང་དང༌། སྒྲུབ་པའི་དཀྱིལ་འཁོར་དབང་བསྐུར་བྱ། །ཞེས་པའི་དབང་གཉིས་མི་གཅིག་སྟེ། སྒྲུབ་པའི་དཀྱིལ་འཁོར་གྱི་དབང་ནི། ཐམས་ཅད་སོ་སོ་སོ་སོར་བ་ཞེས་པའི་དབང་གི་རྗེས་སུ་བྱ་བ་ཡིན་པའི་ཕྱིར་ཏེ། དེའི་དབང་བསྐུར་ཚུལ་དང༌། དཀྱིལ་འཁོར་བསྒྲུབ་ཚུལ་རྣམས་དབང་སྔ་མ་དེ་བཞིན་དུ་བྱ་བར་གསུངས་པས། སྔ་ཕྱི་རིམ་ཅན་དུ་བསྟན་པའི་ཕྱིར། གཞན་དུ་ན། སྒྲུབ་པའི་དཀྱིལ་འཁོར་དབང་བསྐུར་བྱ། །ཞེས་པའི་འཕྲོ་ལས། དབང་བསྐུར་བ་ཡི་ཆོ་ག་དང༌། །སྒྲུབ་པའི་ཆོ་གའང་དེ་བཞིན་བྱ། །ཞེས་གསུངས་པའི་དོན་ཇི་ལྟར་འཆད་དེ། དེ་བཞིན་ལ་སྙེག་མཚམས་དགོས་སོ། །ཟུང་དུ་མ་གྱུར་སློབ་མ་གཟུང༌། །ཞེས་པ། སློབ་མ་རྗེས་བཟུང་ཡིན་པ་ཐུགས་མད་དེ། དེ་ལྟར་སློབ་མ་རྗེས་བཟུང་ཚར་བ་རྣམས་སྟ་གོན་བྱ་རན་པའི་ཚེ་འགའ་ཞིག་མེད་ཟིན་པའམ། མ་སླེབས་པ་ལ་གཟུགས་བརྙན་འབྲི་བ་དང༌། ཚབ་བཅུག་ནས་ཁ་བསྐང་བར་གསུངས་པས་ཀྱང་ཤེས་ནུས་པའི་ཕྱིར་རོ། །དེ་ཡང་སྤྱི་རྒྱུད་ལས། སློབ་མ་ཡོངས་སུ་གཟུང་བ་གང༌། །སྟ་གོན་གནས་ཚེ་མེད་ན་ནི། །དེ་ཡི་གཟུགས་བརྙན་བྱས་ནས་སུ། །ཇི་སྐད་བཤད་པའི་ལས་རྣམས་བྱ། །སློབ་མ་ཡོངས་སུ་གཟུང་བ་གང༌། །གལ་ཏེ་རྐྱེན་འགའ་ཞིག་གིས་ནི། །དེར་ནི་འོངས་པར་མ་གྱུར་ན། །གཞན་དག་དེ་ཡི་བསྐྱིན་པར་གཞུག

།ཅེས་གསུངས་ ༼༢༢༧༽ ཏེ། རྗེས་འཛིན་ཚར་བའི་སློབ་མ་སྟ་གོན་གྱི་གོང་དུ། ཚེ་ཕྱི་མར་འཕོས་ཚར་ན་དེའི་བྱང་བུ་ལྟ་བུ་ལ་དགུག་གཞུག་བྱས་ཏེ། དབང་གྲལ་དེར་བཞག་ནས་སྟ་གོན་དང་དངོས་གཞིའི་དབང་བསྐུར་བས། ཁ་སྐོང་ཞིང་ཁོའི་སྡིག་སྦྱོང་དུ་འགྱུར་བ་དང༌། གལ་ཏེ་ན་བའམ་ཕྱོགས་ཆེ་གེ་མོར་འགྲོ་དགོས་བྱུང་བའི་རྐྱེན་གྱིས་མ་བསླེབས་ན། རྗེས་འཛིན་མ་བྱས་ཀྱང་ཚབ་གཞན་བོས་ནས་སྟ་གོན་བྱ་བ་ཡིན་ནོ། །དགོས་པ་ནི། ཁ་སྐོང་བའི་ཆེད་དང༌། དངོས་གཞི་ཡང་ཚབ་དེ་ཉིད་ལ་བསྐུར་བས་དེ་ཉིད་ཀྱིས་དབང་ཐོབ་པར་འགྱུར་ལ། སྟ་གོན་ལ་མ་བསླེབས་པ་ལ་དེའི་དངོས་གཞི་བྱར་མི་རུང་ངོ༌། །ཡང་སྟ་གོན་བྱས་པ་དངོས་གཞི་ལ་མེད་པའམ། མ་སླེབ་ན་ཇི་ཙམ་ཚོགས་པ་དེ་ལ་དངོས་གཞི་བསྐུར་གྱི། གཟུགས་བརྙན་ནང་ཚབ་ནི་མི་བྱ་སྟེ། སྤྱི་རྒྱུད་ཀྱི་ལུང་སྔར་དྲངས་པ་དེའི་འཕྲོས་ལས། སྟ་གོན་གནས་པ་བྱས་པ་ལ། །གལ་ཏེ་དེར་ནི་མ་འོངས་ན། །བླ་མ་བློ་ལྡན་མཁས་པ་ཡིས། །དེར་ནི་སློབ་མ་གཞན་མི་གཟུང༌། །ཞེས་གསུངས་པའི་ཕྱིར། པཎ་ཆེན་གྱིས། རྗེས་འཛིན་གྱི་སློབ་མ་དངོས་གཞི་ལ་སླེབས་ངེས་པའི་དབང་དུ་བྱས་ནས་གཟུགས་བརྙན་དང་བསྐྱིན་པ་གཅུག་པ་ཡིན་གྱིས། གཞན་དུ་ན་གཟུགས་བརྙན་དང་བསྐྱིན་པ་ལ་སྟ་གོན་བྱས་པ་ལ་དགོས་པ་མེད་གསུང་བ་ནི། རྒྱུད་ཚིག་དེ་དག་གི་དོན་ལ་ཐུགས་གཡེལ་བར་ཟད་དོ། །དེ་ལྟར་སྤྱི་རྒྱུད་ཀྱི་གྲངས་ངེས་ཀྱི་ལུང་དེས་སློབ་མ་རྗེས་གཟུང་བསྟན་ཀྱང༌། རྗེས་འཛིན་གྱི་གྲངས་ཀྱིས་དབང་གི་དུས་ཀྱི་གྲངས་ཡོད་འགྲུབ་པ་ཡིན་ཏེ། རྗེས་གཟུང་གྲངས་ཇི་ཙམ་བྱས་པ་དང་མཐུན་པར་ཕྱིས་དབང་ཡང་གྲངས་དེ་དག་ལ་བསྐུར་བ་ཡིན་པའི་ཕྱིར། དེང་སང་ལམ་འབྲས་ ༼༢༢༨༽ པ་ཕལ་ཆེར་སློབ་མ་རྗེས་འཛིན་ལ་གྲངས་ངེས་མི་མཛད་པ་ནི་ཕྱག་ལེན་ཟོར་བདེ་བ་ཙམ་སྟེ། ཕྱག་ལེན་དོག་པར་བྱས་ན་ལམ་འབྲས་དང་མ་འབྲེལ་ཡང་སློབ་མ་རྗེས་འཛིན་དང༌། སློབ་དཔོན་གྱིས་བསྙེན་པ་ཁ་གསོ་དགོས་སོ། །སྤྱི་རྒྱུད་ལས།

སློབ་མ་གཉིས་དང་གསུམ་ལ་སོགས་པ་ལ་ཅིག་ཆར་དབང་བསྐུར་དུ་མི་རུང་བར་གསུངས་པ། དབང་རྫས་གཅིག་ཉིད་ཀྱིས་ཅིག་ཆར་མི་བསྐུར་བ་ལ་དགོངས་པ་ནི་མི་འཐད་དེ། དབང་རྫས་གཅིག་ཉིད་ཀྱིས་གཉིས་དང་གསུམ་ལ་སོགས་པ་ལ་ཅིག་ཆར་དབང་བསྐུར་མི་བསྐུར་བ་གཞིར་བཞག་ཅིང་དོགས་པ་ཙམ་ཡང་མེད་དེ། དོན་དེ་ཙམ་ལ་རྒྱུད་ཚིག་འདི་དག་གསུངས་མི་དགོས་པའི་ཕྱིར། དབང་རྫས་ཆ་གཅིག་ལས་མེད་ན་སློབ་མ་རྣམས་ལ་རིམ་གྱིས་བསྐུར་བ་དང༌། སློབ་མའི་གྲངས་དང་མཉམ་པ་ཡོད་ན་ཅིག་ཆར་དུ་བསྐུར་བས་ཆོག་གསུང་པ་ཡང་དཔྱད་པར་བྱ་སྟེ། དབང་རྫས་ཆ་གཅིག་གམ་ཆ་དུ་མ་ཡོད་ཀྱང་རུང༌། སྟེར་བ་ན་དབང་རྫས་དེ་དང་དེ་ཡོངས་སུ་དག་པ་བཞི་ལྡན་དུ་བསམས་ནས། སློབ་དཔོན་གཅིག་ཉིད་ཀྱིས་དངོས་སུ་སྟེར་དགོས་པས། ཅིག་ཆར་དུ་དེ་འདྲ་མི་ནུས་པའི་ཕྱིར། འགའ་ཞིག་སློབ་དཔོན་གྱིས་བརྡ་སྤྲོད་ཀྱི་བཤད་པ་ཙམ་གཞི་གཅིག་ཏུ་མཛད་ནས། དབང་རྫས་རྣམས་སློབ་དཔོན་གྱིས་གནང་བའི་དམིགས་པ་ཙམ་གྱིས། དངོས་སུ་སློབ་མ་རང་རང་གིས་ལེན་པ་ནི་ཕྱག་ལེན་ཧ་ཅང་ཟོར་ཡང་དྲགས་ཏེ་དཔྱད་པར་བྱའོ། །ཡང་དབང་བསྐུར་དངོས་གཞིའི་ཆོ་ག་སློབ་མ་རེ་རེ་ནས་བྱ་བར་གསུངས་པ་ཡིན་ཚུལ། སྤྱི་རྒྱུད་ཀྱི་ལུང་ཁ་ཡར་དང་སྦྱར་བར་མཛད་པའི་རྗེས་སུ་ཡང་དབང་བསྐུར་དངོས་གཞིའི་དུས་སུ། སློབ་མ་གཉིས་སམ་བཞི་དུས་གཅིག་ཏུ་གྲལ་ལ་འདུག་ཏུ་མི་རུང་བ་ནི་མ་ཡིན་མོད་ཀྱི། དབང་རྫས་གཅིག་ཉིད་ཀྱིས་གཉིས་ལ་སོགས་པ་ལ་ཅིག་ཆར་བསྐུར་དུ་རུང་བ་མ་ཡིན་ཞེས་གསུངས་པ་ཡང༌། ཚིག་སྔ་ ༼༢༢༩༽ ཕྱི་འཕྲལ་དུ་འགལ་བར་སྣང་སྟེ། སློབ་མ་རེ་རེ་ནས་དབང་བསྐུར་བྱ་བ་ཡིན་ན། དབང་གྲལ་གཅིག་ཏུ་དུས་གཅིག་ལ་སློབ་མ་གཉིས་དང་བཞི་འོང་དོན་མེད་པའི་ཕྱིར། དབང་རྫས་གཅིག་ཉིད་ཀྱིས་གྲལ་རིམ་བཞིན་དུ་བསྐུར་བས་སློབ་མ་རེ་རེ་ནས་དབང་བསྐུར་བར་འགྱུར་ན། སློབ་མ་ཉི་ཤུ་རྩ་ལྔ་ལ་ལྷན་ཅིག་ཏུ་དབང་བསྐུར་བ་དེ་ཡང་དེ་ལྟར་དུ་འགྱུར་ལ།

དེ་ཡང་འདོད་ན། ཉི་ཤུ་རྩ་ལྔ་ལ་ལྷན་ཅིག་ཏུ་དབང་བསྐུར་བ་དེ་ཆོས་ཅན། སློབ་མ་རེ་རེ་ནས་དབང་བསྐུར་བ་མ་ཡིན་པར་ཐལ། སློབ་མ་དུ་མ་ལ་དབང་བསྐུར་བ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཡང་སློབ་མ་གཉིས་སམ་བཞི་དུས་གཅིག་ཏུ་དབང་གྲལ་ལ་འདུག་ཏུ་རུང་བ་ཡང༌། སྤྱི་རྒྱུད་ཀྱི་ལུང་དོན་འཆད་པའི་སྐབས་སུ་མི་འཐད་དེ། སློབ་མ་གྲངས་ཟུང་དུ་གྱུར་པ་ལ་གྲལ་གཅིག་ཏུ་དབང་བསྐུར་བ་སྤྱི་རྒྱུད་ཀྱི་དགོངས་པ་མ་ཡིན་པའི་ཕྱིར་ཏེ། རྒྱུད་སྡེ་གོང་མ་གཉིས་དང་བྱ་རྒྱུད་ཀྱི་དབང་རྣམས་སློབ་མ་གྲངས་ཟུང་དུ་མ་གྱུར་པ་དང༌། གྲངས་ངེས་པ་ཅན་ལ་བསྐུར་དགོས་པ་སྤྱི་རྒྱུད་ལ་བརྟེན་ནས་འཆད་པའི་ཕྱིར། མ་གྲུབ་ན། དམིགས་བསལ་མ་མཛད་པའི་སློབ་མ་ལ་གྲངས་ངེས་ཡོད་པའི་ཤེས་བྱེད་དུ། སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། །ཞེས་སོགས་དྲངས་པའི་རབ་དབྱེའི་གཞུང་འདི་ཇི་ལྟར་ལགས། ཡང་རྣམ་སྣང་མངོན་བྱང་ལས། སེམས་ཅན་ཚད་མེད་པ་ཡོངས་སུ་གཟུང་བར་བྱའོ། །ཞེས་གསུངས་པ། རྗེས་གཟུང་ཡིན་གསུང་བ་པཎ་ཆེན་རིན་པོ་ཆེ་ཐུགས་མད་དེ། ཡོངས་སུ་གཟུང་བར་བྱའོ་ཞེས་པའི་འཕྲོ་དེ་མ་ཐག་པ་ལས། དེ་ནས་དེ་དག་བོས་ལ་གསུམ་ལ་སྐྱབས་སུ་གཏང་བར་བྱའོ། །སྡིག་ཏོ་མི་དགེ་བ་རྣམས་ཀྱང་གོ་བར་བྱའོ། །དེ་ནས་དེ་དག་ ༼༢༣༠༽ ལ་སྤོས་དང་མེ་ཏོག་སོགས་པ་སྦྱིན་ནོ། །དེ་དག་དུས་གསུམ་དང་སྒྲིབ་པ་མེད་པའི་ཡེ་ཤེས་ཀྱི་སྡོམ་པ་ཡང་འཛིན་དུ་གཞུག་གོ །འཛིན་དུ་བཅུག་ནས་སྔགས་པ་ཡིས། །དེ་ནས་སོ་ཤིང་དག་ཀྱང་སྦྱིན། །ཞེས་གསུངས་པའི་ཕྱིར། འོན་ཀྱང་སྤྱོད་རྒྱུད་ཀྱི་དབང་ལ་བཅུ་ཚུན་གྱི་གྲངས་ངེས་མཛད་པ་མི་རིགས་ཏེ། རྗེས་གཟུང་ལ་སེམས་ཅན་ཚད་མེད་དུས་གཅིག་ཏུ་བཟུང་བས། དབང་ཡང་སེམས་ཅན་ཚད་མེད་ལ་དུས་གཅིག་ཏུ་བསྐུར་དུ་རུང་བའི་ཕྱིར། དེས་ན་མངོན་བྱང་ལས་བཅུ་ཚུན་ཆད་དང༌། ཚད་མེད་པ་གཉིས་གསུངས་པ་ལ་དགོངས་པ་འགྲེལ་ཚུལ་འདི་ལྟར་བྱ་སྟེ།

སྐལ་ལྡན་རིགས་སད་པའི་ལས་འཕྲོ་ཅན་ཉུང་ཤས་ཤིག་རྗེས་སུ་འཛིན་པའི་ཚུལ་དང༌། སྐལ་དམན་ལམ་གྱི་སྦྱངས་པ་སྔོན་དུ་མ་སོང་པ་མཐའ་ཡས་པ་ཞིག་སྙིང་རྗེས་རྗེས་སུ་འཛིན་པའི་ཚུལ་གཉིས་ལས། དང་པོའི་དབང་དུ་བྱས་ནས་བཅུ་ཚུན་ཆད་གསུངས་ཤིང༌། དེ་དག་ལ་རྗེས་བཟུང་ཚར་མ་ཐག་དབང་བསྐུར་བས་ཆོག་པ་ཡིན་ཏེ། མངོན་བྱང་ལས། སློབ་མ་དད་ཅིང་རིགས་བཙུན་པ། །དེ་བཞིན་དཀོན་མཆོག་གསུམ་ལ་དད། །ཟབ་མོ་ཡི་ནི་བློ་དང་ལྡན། །སྤྲོ་བ་ཆེ་ཞིང་ཚུལ་ཁྲིམས་ལྡན། །བཟོད་དང་ལྡན་ཞིང་སེར་སྣ་མེད། །དཔའ་ལ་ཡིད་རབ་བརྟན་པ་ནི། །བཅུ་འམ་བརྒྱད་དམ་བདུན་ནམ་ལྔ། །གཅིག་གཉིས་བཞི་ལས་ལྷག་ཀྱང་རུང༌། །དཔྱད་མི་དགོས་པར་གཟུང་བར་བྱ། །འདི་སྐད་ཅེས་གསང་བའི་བདག་པོ་གང་དག་གིས་སྔོན་ཐེག་པ་ཆེན་པོ་ཞེས་པ་ནས། གྲངས་ཀྱི་ཚད་འདི་བྱས་སོ། །ཞེས་གསུངས་པའི་ཕྱིར། རྗེས་སུ་འཛིན་ཚུལ་གཉིས་པའི་དབང་དུ་བྱས་ནས་སེམས་ཅན་ཚད་མེད་པ་བཤད་ཅིང༌། དེ་ཡང་རེ་ཞིག་དབང་མི་བསྐུར་བར་སྐྱབས་འགྲོའི་སྒོ་ནས་སོ་ཐར་ 

༼༢༣༡༽ ལ་བློ་སྦྱོང་ཞིག་དགེ་སྡིག་གི་བླང་དོར་བསྟན། དེ་ནས་མེ་ཏོག་ལ་སོགས་པའི་མཆོད་པས་ཚོགས་གསག་ཏུ་བཅུག་ནས་སེམས་བསྐྱེད་འབོགས་ཤིང༌། དེའི་རྗེས་སུ་དབང་བསྐུར་བ་ཡིན་ཏེ། གྲངས་ཀྱི་ཚད་འདི་བྱས་སོ་ཞེས་པའི་དེ་མ་ཐག་ལས། འོན་ཀྱང་སློབ་དཔོན་སྙིང་རྗེ་ཆེན་པོ་ལྡན་པས། སེམས་ཅན་གྱི་ཁམས་མ་ལུས་པ་བསྒྲལ་བར་ཡིད་དམ་བཅའ་བ་ཁོ་ནར་བྱ་སྟེ། དེས་བྱང་ཆུབ་ཀྱི་སེམས་ཀྱི་ཞེས་པ་ནས། དེ་ནས་དེ་དག་བོས་ལ་གསུམ་ལ་སྐྱབས་སུ་གཏང་བར་བྱའོ། །ཞེས་སོགས་སྔར་དྲངས་པ་དེའི་ཕྱིར་རོ། །སེམས་ཅན་ཚད་མེད་པ་ཞེས་པ་ནི། ཉི་ཤུ་རྩ་ལྔ་ལས་གྲངས་བརྒལ་ཏེ་སུམ་ཅུ་དང༌། བཞི་བཅུ་དང་ལྔ་བཅུ་ལ་སོགས་པ་སློབ་དཔོན་གྱིས་ཇི་ཙམ་ལ་བསྐུར་ཐུབ་པའི་སེམས་ཅན་ཚོགས་ཆོག་ཅིང༌། གྲངས་ངེས་པ་ཅན་མ་དགོས་པ་ལ་དེ་ལྟར་བྱའོ། །བླ་མས་སློབ་མ་གཅིག་པུ་ནི། །དཀྱིལ་འཁོར་དག་ཏུ་དབང་བསྐུར་བྱ། །ཞེས་པ་ནས། ཐམས་ཅད་སོ་སོ་སོ་སོར་བྱ། །ཞེས་པའི་དོན་ནི། སྤྱིར་བཏང་དབང་ཕལ་ཆེར་ལ་དེ་ལྟར་དུ་མ་ངེས་ཀྱང༌། བྱ་རྒྱུད་རང་ལུགས་ཀྱི་དབང་འགའ་ཞིག་བསྐུར་བ་ན། སློབ་མ་གཉིས་སམ་གསུམ་སོགས་སུ་ཡོད་པ་ལ། དཀྱིལ་འཁོར་བསྒྲུབ་པ་ཡང་ལན་གྲངས་དེ་བཞིན་དུ་བྱ་ཞིང༌། སློབ་མ་ཡང་དང་པོར་གཅིག་ཁོ་ན་ལ་དབང་བསྐུར། དེ་ནས་ཡང་མཆོད་པའི་ཡོ་བྱད་སོགས་གསར་པ་བཤམས་ནས། ཅིག་ཤོས་ལ་བསྐུར་བ་སོགས་སློབ་མ་ཇི་ཙམ་ཡོད་པ་མ་རྫོགས་ཀྱི་བར་དུ་དེ་ལྟར་བྱ་བའི་ཕྱག་ལེན་འགའ་ཞིག་ཡོད་པ་བསྟན་ཏེ། སྤྱི་རྒྱུད་ཉིད་ལས། སློབ་མ་རེ་རེ་ནས་བཀུག་སྟེ། །གསང་གཏོར་སྔ་མ་བཞིན་བྱས་ལ། །ཞེས་དང༌། སློབ་མ་གཅིག་ནས་བཀུག་ནས་ནི། །ཆོ་ག་ ༼༢༣༢༽ བཞིན་དུ་ཡོན་ཕུལ་ཏེ། །ཆོ་ག་ཤེས་པས་གསང་གཏོར་བྱ། །ཞེས་གསུངས་པའི་ཕྱིར། གལ་ཏེ། ཡོ་བྱད་གསར་པ་གཞན་རྣམས་ཀྱིས། །ཐམས་ཅད་སོ་སོ་སོ་སོར་བྱ། །ཞེས་པ་ནི། སློབ་མ་རྣམས་དབང་གྲལ་གཅིག་ཏུ་དུས་གཅིག་ལ་ཚོགས་པའི་སྐབས་ལ་བྱེད་ན།

དེའི་གོང་དུ། གཉིས་སམ་གསུམ་མམ་བཞི་ཡང་རུང༌། །བླ་མས་དབང་བསྐུར་བྱ་བ་ནི། །ཞེས་བཤད་པ་དང་འགལ་ཏེ། སློབ་མ་གཉིས་དབང་གྲལ་གཅིག་ཏུ་དུས་གཅིག་ལ་ཚོགས་པ་དང༌། སློབ་མ་བཞི་དེ་ལྟར་ཚོགས་པ་ནི་བྱ་རྒྱུད་དང༌། རྒྱུད་སྡེ་གོང་མ་གཉིས་ཀྱི་དབང་ལ་སྤྱིར་བཏང་ལ་བཀག་པའི་ཕྱིར་ཏེ། ཟུང་དུ་མ་གྱུར་སློབ་མ་གཟུང༌། །ཞེས་བཤད་པའི་ཕྱིར། འོན་ཀྱང་དམིགས་བསལ་ཕྲན་བུ་ལ་ཟུང་དུ་གྱུར་བ་ལ་ཡང་དབང་བསྐུར་བ་སྤྱི་རྒྱུད་ཉིད་ལས་བཤད་དེ། ཉི་ཤུ་རྩ་ལྔ་ལ་སྟ་གོན་བྱས་ནས་དངོས་གཞིའི་ཚེ་ཉི་ཤུ་རྩ་བཞི་ལས་ཚོགས་མ་བྱུང་ན། ཇི་ཙམ་ཚོགས་པ་ཉིད་ལ་དངོས་གཞི་བསྐུར་ཆོག་པ་སྤྱི་རྒྱུད་ཀྱི་ལུང་སྔར་དྲངས་པ་དེས་ཤེས་སོ། །སློབ་མ་ཟུང་དུ་མ་གྱུར་གཟུང་ཞེས་པ། །སློབ་བུ་རྗེས་འཛིན་ཆོ་གའི་སྐབས་ཡིན་ཀྱང༌། རྗེས་འཛིན་གྲངས་ཀྱིས་དབང་གི་གྲངས་ཀྱང་འགྲུབ། །ཅི་སླད་ཅེ་ན་རྗེས་བཟུང་སློབ་མ་རྣམས། །སྟ་གོན་བྱ་ཚེ་འགའ་ཞིག་མ་ཚང་ན། །གཟུགས་བརྙན་བསྐྱིན་པར་བྱ་བ་གསུངས་དེའི་ཕྱིར། །སྟ་གོན་ཚེ་ན་བསྐྱིན་པ་སོགས་བྱས་ནས། །རྗེས་བཟུང་དངོས་གཞིར་ངེས་པར་སླེབ་དགོས་ཞེས། །གཟིགས་པའི་སྤྱན་ཡངས་གསུངས་ཀྱང་རྒྱུད་དོན་མིང༌། །མངོན་བྱང་རྒྱུད་ལས་སློབ་མ་བཅུ་ཚུན་ལ། །གྲངས་ཚད་བྱས་ཞེས་གསུངས་པས་སྤྱོད་རྒྱུད་དབང༌། །བཅུ་ལས་ལྷག་པར་མི་རུང་གཏམ་གསར་པ། །རྣ་བར་འཇམ་ཡང་འཇམ་དབྱངས་དགོངས་པ་མིན། །སྤྱོད་པའི་རྒྱུད་ ༼༢༣༣༽ ལས་བཅུ་ཙམ་ཚུན་དང་ནི། །སེམས་ཅན་ཚད་མེད་རྗེས་གཟུང་གཉིས་བཤད་པ། །སྐལ་བར་ལྡན་པ་ཉུང་ཤེས་སྐལ་བ་དམན། །མཐའ་ཡས་དབང་གིས་རྗེས་འཛིན་ལུགས་གཉིས་སུ། །འབྱེད་པ་ཕུལ་ཕྱིན་རྣམ་དཔྱོད་གཏམ་འདི་སྟེ། །མཁས་ཀུན་རྣ་བའི་བདུད་རྩིར་རིངས་པར་ཆས། །དཔྱོད་ལྡན་དགའ་བའི་ཟློས་གར་ཅིས་མི་སྒྱུར། །བར་གྱི་ཚིགས་བཅད་དོ། །གསུམ་པ་དཀྱིལ་འཁོར་མ་དག་པར་དབང་བསྐུར་བ་དགག་པ་ལ་གཉིས་ཏེ། འདོད་པ་བརྗོད་པ་དང༌།

དེ་དགག་པའོ། །དང་པོ་ནི། དེང་སང་བྱིན་རླབས་སྨིན་བྱེད་དུ་མི་བྱེད་ཅིང༌། དབང་སྐུར་བྱེད་པར་ཁས་འཆེ་བ་ཁ་ཅིག་ཀྱང་སངས་རྒྱས་ཀྱི་རྒྱུད་སྡེ་ནས་གསུངས་པའི་དཀྱིལ་འཁོར་གྱི་ཆོ་ག་རྡུལ་ཚོན་ལྟ་བུ་ལ་བརྟེན་ནས་མི་བྱེད་པར། བོན་ལུགས་ལྟར་གཡུང་དྲུང་རིས་དང་ནས་འདྲ་རིས་དང༌། འཇའ་ཚོན་གྱི་རྣམ་པ་ཕུབ་ཀྱི་དབྱིབས་ལྟ་བུ་ལ་སོགས་པ་བྱེད་པ་ཐོས་སོ། །གཉིས་པ་ནི། ནས་འདྲ་སོགས་འདི་འདྲ་དག་ཏུ་དབང་བསྐུར་བ་མི་འཐད་དེ། འདི་འདྲར་དབང་བསྐུར་ཀྱང་སྔགས་ཀྱི་སྡོམ་པ་ཐོབ་པར་མི་འགྱུར་བའི་ཕྱིར། མི་ཐོབ་པ་དེའི་རྒྱུ་མཚན་བཤད་ཀྱིས་ཉོན་ཏེ། ཕྱི་ལུས་ལ་འདོམ་གང་གྲུ་བཞི་དང༌། ནང་སེམས་ལ་བྱང་ཕྱོགས་སོ་བདུན་ཡོད་པའི་རྟེན་འབྲེལ་གྱི་སྟོབས་ཀྱིས་དཀྱིལ་འཁོར་གྲུ་བཞི་སྒོ་བཞི་ཀ་བ་བརྒྱད་སོགས་འབྱུང་བ་ཡིན་ནོ། །དཀྱིལ་འཁོར་དེ་འདྲར་དབང་བསྐུར་ན་རྟེན་འབྲེལ་འགྲིག་ནས་སྡོམ་པ་སྐྱེ་ལ། གཡུང་དྲུང་རིས་སོགས་འདི་ལ་ཕྱི་ནང་གི་རྟེན་འབྲེལ་འགྲིག་མི་ནུས་པའི་ཕྱིར། དེས་ན་གཡུང་དྲུང་རིས་སོགས་སངས་རྒྱས་རྣམས་ཀྱིས་བཀག་སྟེ། རྒྱུད་ལས། མི་མཉམ་པ་མེད་པས་གྲུ་བཞི་སྟེ། ཞེས་སོགས་གསུངས་པའི་ཕྱིར། སྐབས་འདིའི་ཕྱི་ནང་གི་རྟེན་འབྲེལ་དང༌། ༼༢༣༤༽ གོང་དུ། ཕྱི་ནང་རྟེན་འབྲེལ་འགྲིག་མི་འགྱུར། །ཞེས་པ་དང༌། ཕྱི་ནང་རྟེན་འབྲེལ་སྒྲིག་མཁྱེན་ཅིང༌། །ཞེས་པའི་རྟེན་འབྲེལ་རྣམས་དོན་གནད་གཅིག་པ་ཡིན་ཏེ། བླ་མས་དབང་བསྐུར་བའི་དུས། དཀྱིལ་འཁོར་ཞེས་ནི་གང་བཤད་པ། །ཞེས་སོགས་དག་པ་བརྗོད་པའི་ཚེ་རྟེན་འབྲེལ་འདི་དག་འགྲིག་པར་འགྱུར་བས་སོ། །བཞི་པ་ཆོ་ག་མ་དག་པའི་དབང་བསྐུར་སྨིན་བྱེད་ཡིན་པ་དགག་པ་ལ་གསུམ་སྟེ། མ་དག་ཆོ་ག་བྱུང་ཚུལ་བརྗོད། དེའི་བྱིན་རླབས་བགེགས་ཀྱིས་ཡིན། དག་པའི་བྱིན་རླབས་དག་པར་བསྟན་པའོ། །དང་པོ་ནི། དེང་སང་དབང་བསྐུར་གྱི་ཆོ་ག་བྱེད་པ་ཕལ་ཆེར་ཡང་སློབ་མ་བརྒྱ་སྟོང་གྲངས་མེད་ལ་དུས་ཅིག་ཆར་དུ་སྟ་གོན་ལ་སོགས་པ་སྦྱོར་དངོས་རྗེས་ཀྱི་ཆོ་ག་རྣམས།

སངས་རྒྱས་ཀྱི་རྒྱུད་སྡེ་ནས་གསུངས་པ་བཞིན་མི་ཤེས་པར་སྔ་ཕྱི་འཁྲུགས་ཤིང་ཆད་ལྷག་ཏུ་གྱུར་པས་མ་འབྲེལ་བ་དང༌། བྱ་རྒྱུད་ལ་དབང་རྫས་ལྷར་བསྐྱེད་པ་སོགས་ཆོ་ག་འགལ་བ་དང༌། ཡེ་ཤེས་དབབ་པའི་དམིགས་པ་ནོར་བ་སོགས་ཆོ་ག་ཉམས་པ་ཡི་སྒོ་ནས་ཆོ་གའི་གཟུགས་བརྙན་ཙམ་བྱེད་པ་ལ་དབང་བསྐུར་ཡིན་ཞེས་བླུན་པོ་དག་སྨྲའོ། །གཉིས་པ་ནི། དབང་བསྐུར་མ་དག་པ་དེའི་དུས་སུ། སློབ་མའི་ལུས་ངག་ཡིད་གསུམ་གྱི་རྣམ་པ་གདོན་གྱིས་བསྒྱུར་ནས་ལུས་འཕར་གཡོ་སོགས་བྱུང་པ་ལ་བྱིན་རླབས་ཡིན་པར་འཁྲུལ་བ་མང་ཡང༌། སངས་རྒྱས་ཀྱི་བྱིན་རླབས་མཚན་ཉིད་པ་མ་ཡིན་ཏེ། དཔལ་ལྡན་དམ་པ་དང་པོ་ལས། ཆོ་ག་ཉམས་པའི་བྱིན་རླབས་འཕར་གཡོ་སོགས་ཀུན་བགེགས་ཀྱིས་ཡིན་པར་རྒྱལ་བས་གསུངས་པའི་ཕྱིར། ཆོ་ག་དག་པར་གྱུར་པ་ལས་ལུས་འཕར་གཡོ་སོགས་འབྱུང་བ་ནི་སངས་རྒྱས་ཀྱི་བྱིན་རླབས་ཡིན་ཏེ། རྒྱུད་ལས། དབང་དང་ ༼༢༣༥༽ རྗེས་གནང་ཐོབ་ནས་ནི། །མ་བསྙེན་པར་ཡང་དེ་ལ་ནི། །ལྷ་ནི་འགོ་ཞིང་ཉེ་བར་གནས། །ཞེས་གསུངས་པའི་ཕྱིར་རོ། །གཉིས་པ་སྨིན་བྱེད་ཀྱི་དབང་མི་དགོས་པར་འདོད་པ་དགག་པ་ལ་ལྔ་སྟེ། དབང་བསྐུར་མེད་པར་ཟབ་ལམ་བསྒོམ་པ་དགག དབང་བསྐུར་མེད་པར་དབང་རབ་སྨིན་པ་དགག གང་དུ་བསྐུར་བའི་དཀྱིལ་འཁོར་འཁྲུལ་པ་དགག སེམས་བསྐྱེད་ཙམ་གྱིས་གསང་སྔགས་བསྒོམ་པ་དགག ཞར་ལ་སྨིན་བྱེད་ནོར་པ་གཞན་ཡང་དགག་པའོ། །དང་པོ་ནི། རྗེ་བཙུན་གྱིས་ཁ་ཅིག་སྨིན་བྱེད་དང་བྲལ་ཟབ་དོན་བསྒོམ། །ཞེས་གསུངས་པ་ལྟར། ཁ་ཅིག་སྨིན་བྱེད་ཀྱི་དབང་བསྐུར་མི་དགོས་ཏེ། དེ་མེད་ཀྱང་བསྐྱེད་རྫོགས་ཀྱི་ལམ་ཟབ་མོ་བསྒོམས་པས་སངས་རྒྱས་འགྲུབ་པའི་ཕྱིར་རོ་སྙམ་ན། མི་འཐད་དེ། དབང་བསྐུར་མེད་པར་གསང་སྔགས་ཀྱི་ལམ་ཟབ་མོ་བསྒོམ་པ་ནི་ངན་འགྲོའི་རྒྱུར་གསུངས་པའི་ཕྱིར། དེ་སྐད་དུ། ཕྱག་རྒྱ་ཆེན་པ་ཐིག་ལེ་ལས། དབང་བསྐུར་བ་མེད་ན་ནི་སྔགས་ཀྱི་དངོས་གྲུབ་ཆེར་མེད་དེ།

བྱེ་མ་བཙིར་ལས་མར་མི་འབྱུང་བ་ལྟར་རོ། །གང་ཟག་འགའ་ཞིག་རྒྱུད་ཀྱི་ལུང་ལ་བལྟས་ཏེ་ཤེས་པ་འདུག་སྙམ་པའི་ང་རྒྱལ་གྱིས། དབང་བསྐུར་མེད་པར་རྒྱུད་ལ་འཆད་ཉན་བྱེད་ཅིང་ལས་ཚོགས་སྒྲུབ་པ་དག་ནི། ཆར་འབེབས་པ་དང༌། འབྱུང་པོ་འདུལ་བ་ལ་སོགས་པའི་ཐུན་མོང་གི་དངོས་གྲུབ་ཅུང་ཟད་ཙམ་ཚེ་འདིར་ཐོབ་ཀྱང༌། ཕྱི་མ་དཔོན་སློབ་གཉིས་ཀ་དམྱལ་བར་སྐྱེ་བར་འགྱུར་ལ། ཉེས་དམིགས་དེ་བས་ན། འབད་པ་དོན་དུ་གཉེར་པ་ཐམས་ཅད་ཀྱིས་བླ་མ་ལ་དབང་ནོད་ཅིང་ཞུ་དགོས་སོ། །ཞེས་གསུངས་པ་དང༌། བཤད་རྒྱུད་རྡོ་རྗེ་འཕྲེང་བ་ལས། དབང་བསྐུར་མེད་པར་རྒྱུད་འཆད་པ། །དེ་དོན་ལེགས་ ༼༢༣༦༽ པར་ཤེས་ན་ཡང༌། །སློབ་དཔོན་སློབ་མ་མཚུངས་པར་ནི། །ཤི་ནས་ངུ་འབོད་ཆེན་པོར་ལྟུང༌། །ཞེས་དང༌། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང༌། །སྔགས་ཀྱི་དེ་ཉིད་སྒོམ་བྱེད་པ། །དེ་དོན་ལེགས་པར་ཤེས་ན་ཡང༌། །དམྱལ་བར་འགྱུར་གྱིས་གྲོལ་བ་མིན། །ཞེས་དེ་ལྟར་གསུངས་པའི་ཕྱིར་ན། དབང་བསྐུར་ཞུ་བ་ལ་འབད་པར་བྱའོ། །གཉིས་པ་ནི། ཕྱག་རྒྱ་པ་ཁ་ཅིག གང་ཟག་དབང་པོ་རབ་སྨིན་བྱེད་ཀྱི་ཕག་མོའི་བྱིན་རླབས་ཡིན་པས་དབང་བསྐུར་མི་དགོས། དབང་པོ་འབྲིང་དང་མཐའ་མ་དག་སྨིན་པར་བྱེད་པ་ལ། རྒྱུད་སྡེ་ནས་གསུངས་པའི་དབང་བསྐུར་གྱི་ཆོ་ག་དགོས་ཟེར་རོ། །དེ་འདྲའི་རྣམ་གཞག་མི་འཐད་དེ། གང་ཟག་དབང་པོ་རབ་འབྲིང་མཐའ་མ་གསུམ་ཀ་ལ་ཕག་མོའི་བྱིན་རླབས་སྨིན་བྱེད་དུ་རྒྱུད་སྡེ་ཀུན་ལས་གསུངས་པ་མེད་པའི་ཕྱིར་རོ། །གསུམ་པ་ནི། ཁ་ཅིག་སློབ་དཔོན་གྱི་སྤྲུལ་པའི་དཀྱིལ་འཁོར་སྤྲུལ་ནུས་ཤིང༌། སློབ་མས་ལྟ་ནུས་པའི་ཚེ་ན་དབང་བསྐུར་བ་ཡིན་གྱིས། དེ་ལས་གཞན་དུ་དེང་སང་དབང་བསྐུར་དུ་མི་རུང་ཞེས་ཟེར་རོ། །དེ་ནི་མི་འཐད་དེ། འཕགས་པ་རྣམས་ཀྱི་གང་ཟག་དབང་པོ་རབ་རྒྱལ་པོ་ཨིནྡྲ་བྷཱུ་ཏི་དང༌། རྒྱལ་པོ་ཟླ་བ་བཟང་པོ་སོགས་ལ་སྔོན་སྟོན་པས་གསང་བ་འདུས་པ་དང༌།

དུས་ཀྱི་འཁོར་ལོའི་སྤྲུལ་པའི་དཀྱིལ་འཁོར་དུ་དབང་བསྐུར་མཛད་ཅེས་གསུངས་པ་ནི། སྔོན་གྱི་ཆོ་ག་འཕགས་པ་ནང་ཕན་ཚུན་གྱི་སྤྱོད་ཡུལ་ལས། སོ་སོ་སྐྱེ་བོས་བྱར་མི་རུང་བས་སོ། །དེས་ན་དེང་སང་སོ་སོ་སྐྱེ་བོའི་གང་ཟག་དབང་པོ་རབ་འབྲིང་མཐའ་མ་ཀུན་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སྨིན་པར་བྱེད་པ་ལ། གཙོ་བོར་རྡུལ་ཚོན་གྱི་ནི་དཀྱིལ་འཁོར་དུ་དབང་བསྐུར་བྱ་བར་ ༼༢༣༧༽ རྒྱུད་སྡེ་ལས་གསུངས་ཏེ། སྤྱི་རྒྱུད་ལས། རྣམ་སྤྱད་དང་པོ་ས་གཞི་གཟུང༌། །ཞེས་དང༌། བརྟག་གཉིས་ལས། གསར་པ་ལེགས་པར་བཀལ་པ་དང༌། །ཤིན་ཏུ་ཚད་མ་མཛེས་པ་ཡི། །སྲད་བུས་ཤེས་རབ་ཅན་གྱིས་གདབ། །ཅེས་དང༌། རྡུལ་ཚོན་དམ་པའི་ཚོན་དང་ནི། །ཞེས་སོགས་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སློབ་མ་སྨིན་པར་བྱེད་པའི་དབང་དུ་བྱས་ནས། ས་བརྟག་བསླང་སྦྱང་གསུམ་དང༌། ཐིག་གདབ་ཚུལ་སོགས་དང༌། རིན་ཆེན་ལྔའི་བྱེ་མ་ལ་སོགས་པའི་རྡུལ་ཚོན་གྱི་དབྱེ་བ་གསུངས་པ་ཡིན་གྱི། སྤྲུལ་པའི་དཀྱིལ་འཁོར་དུ་དབང་བསྐུར་ན་དེ་དག་གིས་དགོས་པ་མེད་པའི་ཕྱིར། རྡུལ་ཚོན་དུ་དབང་བསྐུར་བ་རྒྱུད་ལས་གསུངས་པ་དེ་ལྟ་མོད་ཀྱི། དེ་ལས་གཞན་ཕག་མོ་བརྡ་བཞིའི་དབང་དང༌། སྤྲུལ་པའི་དཀྱིལ་འཁོར་དུ་དབང་བསྐུར་བས་སོ་སྐྱེ་སྨིན་པར་བྱེད་པ་ནི་རྒྱུད་ལས་བཀག་སྟེ། ཚུལ་དེ་ལྟ་བུ་རྒྱུད་སྡེ་ལས་ཅི་ཡང་གསུངས་པ་མེད་པའི་ཕྱིར་དང༌། སྤོས་ཁང་པ་དང༌། ཀུམྦྷ་ར་པས། དེ་ཡང་གང་ཟག་རབ་འབྲིང་ཀུན་ལ་འབྲུ་བསྣོན་པ་ནི་མ་བརྟག་པ་སྟེ། དེ་ཡང་ཞེས་པ་ལ་ཚིག་སྔ་ཕྱིའི་འབྲེལ་གང་ཡང་མེད་པའི་ཕྱིར་དང༌། དེང་སང་ཞེས་པ་ནི། སྔོན་གྱི་ཆོ་ག་འཕགས་པ་ཡིན། །ཞེས་པའི་ཚིག་གྲོགས་ཀྱི་དབང་གིས་ཀྱང་འབྱུང་རིགས་པས་སོ། །གཞན་ཞེས་པ་རས་བྲིས་ལ་འཆད་པ་ཡང་གཞུང་གི་དོན་མ་ཡིན་ཏེ། རྒྱུད་སྡེ་ལས་ཆོ་ག་རྒྱས་པའི་དབང་དུ་བྱས་ནས་རྡུལ་ཚོན་གསུངས་པ་མང་བས། གཞུང་འདིར་ཡང་རྡུལ་ཚོན་དངོས་སུ་སྨོས་ནས།

རས་བྲིས་དོན་གྱིས་བསྟན་པ་ཡིན་པའི་ཕྱིར། དེ་ཡང་ཆོ་ག་རྒྱས་པར་ནུས་ན་ལེགས་པས་རྡུལ་ཚོན་བྱ་ལ། མ་ནུས་ན་རས་བྲིས་ཙམ་ལ་བརྟེན་ནས་ཀྱང་རུང་སྟེ། སློབ་ ༼༢༣༨༽ དཔོན་ཛ་ཡ་སེ་ནས། རྡུལ་ཚོན་བྲི་བར་མ་ནུས་ན། །དཀྱིལ་འཁོར་དང་མཉམ་བྲིས་ལ་ནི། །ངེས་པར་བཅོམ་ལྡན་ཧེ་རུ་ཀ །ཕྱག་རྒྱའི་ཚོགས་དང་བཅས་པ་བྲིས། །ཞེས་དང༌། རྗེ་བཙུན་རྩེ་མོས། རས་བྲིས་ལ་བརྟེན་པའི་ལུགས་འདི་ནི་བདེ་མཆོག་ཨ་བྷི་དྷ་ན་ལ་བརྟེན། སློབ་དཔོན་རྡོ་རྗེ་དྲིལ་བུ་པ་དང༌། དགའ་རབ་རྡོ་རྗེ་ལ་སོགས་པས་གསུངས། དེང་སང་རྒྱ་གར་ན་ཡང་ཆོ་ག་ཕལ་ཆེར་འདི་ལ་བྱེད་ལ། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་ལ་མཛད་པས། ལུགས་འདི་ཧ་ཅང་མི་ལེགས་པ་མ་ཡིན་ནོ། །ཞེས་གསུངས་པའི་ཕྱིར། ལུང་དེས་ཅུང་ཟད་མི་ལེགས་པ་བསྟན་ཏེ། ཆོ་ག་བསྡུས་པའི་སྐྱོན་ཡོད་པ་ལ་དགོངས་སོ། །ཆོ་ག་རྒྱས་བསྡུས་ཡང་ངག་འདོན་རྒྱས་བསྡུས་ཁོ་ན་ལ་མི་བྱའོ། །འདིར་པཎ་ཆེན་གྱིས། རྡུལ་ཚོན་མིན་པར་སྨིན་བྱེད་ཀྱིས། །དབང་བསྐུར་དེང་སང་མི་རུང་ན། །འཁོར་ལོ་སྡོམ་པའི་རས་བྲིས་ཀྱི། །དཀྱིལ་འཁོར་དག་ཏུ་དབང་བསྐུར་ནས། །ཕག་མོའི་བྱིན་རླབས་མཛད་འདི་ཅི། །ཞེས་པའི་ལན་ཡང༌། སྔར་བཤད་པ་དེ་དག་གིས་རྟོགས་ནུས་པ་ཡིན་ནོ། །བཞི་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། གསང་འདུས་སྟོད་ལུགས་པ་ལ་ལ་ཐེག་ཆེན་སེམས་བསྐྱེད་ཙམ་བྱས་པ་ལ་གསང་སྔགས་བསྒོམ་དུ་འདོད་དེ། འདི་ནི་འཚང་རྒྱ་བའི་ལམ་ཐམས་ཅད་ཀྱི་གཞི་རྟེན་ཡིན་པའི་ཕྱིར། ཞེས་ཟེར་ཞིང༌། དེ་ལྟར་འདི་ནི་གསང་སྔགས་ཀྱི་ཐེག་པའི་འཕྲུལ་མིག་ཆེན་པོ་ཡིན་ནོ། །གཉིས་པ་ལ་གསུམ་སྟེ། བྱ་བའི་རྒྱུད་ལ་རྣམ་གསུམ་ཕྱེ་སྟེ་བཤད། ལྷག་མ་གསུམ་ལ་གཅིག་ཏུ་ངེས་བཟུང་བཤད། དེའི་རྒྱུ་མཚན་རིགས་པའི་སྒྲུབ་བྱེད་བཤད་པའོ། །དང་པོ་ནི། ༼༢༣༩༽ སེམས་བསྐྱེད་ཙམ་གྱིས་གསང་སྔགས་བསྒོམ་དུ་རུང་མི་རུང་འདི་ཡང་རྣམ་པར་ཕྱེ་སྟེ་བཤད་ཀྱིས་ཉོན་ཏེ།

འོག་ནས་རིམ་བཞིན་འབྱུང་ངོ༌། །ཇི་ལྟར་ན་བྱ་བའི་རྒྱུད་ལ་དབང་བསྐུར་དང་སེམས་བསྐྱེད་གང་ཡང་མ་ཐོབ་ཀྱང༌། ལྷ་བསྒོམ་སྔགས་བཟླས་རུང་བ་དང༌། འཇུག་པ་སེམས་བསྐྱེད་ཙམ་ཐོབ་ནས་བསྒོམ་དུ་རུང་བ་དང༌། རང་གིས་དབང་བསྐུར་ཐོབ་ནས་བསྒོམ་དུ་རུང་བ་དང་གསུམ་ཡོད་པ་ལས། དང་པོ་ནི། དོན་ཡོད་ཞགས་པ་དང༌། སྤྱན་རས་གཟིགས་ཀྱི་ཆོ་ག་ཞིབ་མོ་ནས་གསུངས་པ་འགའ་ཞིག་ལ། དབང་བསྐུར་དང་འཇུག་པ་སེམས་བསྐྱེད་མ་ཐོབ་ཀྱང༌། མདུན་བསྐྱེད་ཀྱི་ལྷ་བསྒོམ་སྔགས་བཟླས་རུང་སྟེ། སྨྱུང་གནས་དང་གསོ་སྦྱོང་ལ་སོགས་པ་བྱེད་ནུས་ན་གང་ཟག་ཀུན་གྱིས་བསྒྲུབ་ཏུ་རུང་བར་གསུངས་པའི་ཕྱིར་ཏེ། ཆོ་ག་ཞིབ་མོ་ལས། སེམས་ཅན་རྣམས་ལ་ནུས་སམ་མི་ནུས་དྲིས་ཏེ་སྦྱིན་པར་བྱའོ། །ཞེས་དང༌། དུད་འགྲོའི་རྣ་ལམ་དུ་ཡང་སྒྲོགས་ཤིག་ཅེས་གསུངས་པའི་ཕྱིར་རོ། །གཉིས་པ་ནི། དམ་ཚིག་གསུམ་བཀོད་ལ་སོགས་པ་ཡིན་ཏེ། དབང་བསྐུར་མ་ཐོབ་ཀྱང་འཇུག་པ་སེམས་བསྐྱེད་ཆོ་གས་ཐོབ་ནས་ནི། ཞི་རྒྱས་ཀྱི་ཕྲིན་ལས་འགའ་ཞིག་བསྒྲུབ་པའི་ཕྱིར། ཆོ་ག་ཤེས་ན་རྡོ་རྗེ་གདན་གཙོ་འཁོར་གསུམ་པ་ལ་སོགས་པ་བསྒྲུབ་པར་སྣང་བའི་ཕྱིར་རོ། །གསུམ་པ་ནི། ལེགས་གྲུབ་དང་དཔུང་བཟང་ལ་སོགས་པ་ཡིན་ཏེ། ལེགས་གྲུབ་ཡན་ཆད་རྒྱུད་རང་རང་གི་དབང་བསྐུར་མ་ཐོབ་ན། འཇུག་པ་སེམས་བསྐྱེད་ཐོབ་ཀྱང་གསང་སྔགས་རང་གིས་བསྒྲུབ་པ་དང་གཞན་ལ་སྦྱིན་པ་བཀག་པའི་ཕྱིར། དེ་ཡང་ལེགས་གྲུབ་ལས། དབང་བསྐུར་མ་བྱས་པ་ལ་ཆོ་ག་ཤེས་པས་སྔགས་མི་སྦྱིན་པར་གསུངས་ 

༼༢༤༠༽ པ་དང༌། དཔུང་བཟང་ལས། གང་དག་རིགས་དང་དབང་བསྐུར་ཆོ་ག་མེད། །གང་དག་དཀྱིལ་འཁོར་དུ་ནི་མ་ཞུགས་དང༌། །གང་དག་བྱང་ཆུབ་སེམས་ནི་མ་སྐྱེས་པ། །ང་ཡི་གསང་སྔགས་བཟླས་ན་ཕུང་བར་འགྱུར། །ཞེས་སོགས་རྒྱས་པར་གསུངས་པར་ལྟོས་ཤིག་སྟེ། ལུང་མཐོང་ན་ཡིད་ཆེས་པར་འགྱུར་བས་སོ། །གཉིས་པ་ནི། ལྷག་མ་རྒྱུད་སྡེ་གོང་མ་གསུམ་པོའི་དབང་བསྐུར་ཐོབ་པ་མ་གཏོགས་པ། ཐེག་ཆེན་སེམས་བསྐྱེད་ཙམ་ལ་བརྟེན་ནས་ཡི་དམ་ལྷའི་སྒོམ་བཟླས་བྱེད་པ་མེད་དེ། དེ་ལྟར་གསུངས་པ་མེད་པའི་ཕྱིར་རོ། །གསུམ་པ་ནི། ཐེག་ཆེན་སེམས་བསྐྱེད་ཙམ་དང་ལྡན་པས་སྤྱོད་རྒྱུད་ཡན་གྱི་ལྷ་བསྒོམ་མི་རུང་བའི་རྒྱུ་མཚན་ཡོད་དེ། སྤྱོད་རྒྱུད་སོགས་ཀྱི་དབང་བསྐུར་བའི་ཆོ་ག་ནི། སློབ་མའི་རྒྱུད་ལ་དངོས་གྲུབ་མྱུར་དུ་ཐོབ་པའི་ནང་གི་རྟེན་འབྲེལ་བསྒྲིག་པའི་ཆེད་ཡིན་ལ། སེམས་བསྐྱེད་ལ་ནི་ནང་གི་རྟེན་འབྲེལ་མེད་པའི་ཕྱིར། སེམས་བསྐྱེད་ཙམ་གྱིས་གསང་སྔགས་བསྒོམ་དུ་རུང་བ་དང༌། མི་རུང་བའི་རྣམ་དབྱེ་དེས་ན་ཐེག་ཆེན་སེམས་བསྐྱེད་བྱས་ན་ཡང་གསང་སྔགས་ཟབ་མོ་བསྒོམ་པ་ལྟུང་བ་ཡོད་པར་རྒྱལ་བས་གསུངས་ཏེ། དམྱལ་བར་སྐྱེ་བ་ལ་སོགས་པའི་ཉེས་དམིགས་ཡོད་པའི་ཕྱིར། རྒྱུ་མཚན་དེ་ཉིད་ཀྱི་ཕྱིར་ན། སྔར་བཤད་པ་ལྟར་གྱི་རྣམ་དབྱེ་ཤེས་པར་བྱས་ནས་ཉམས་སུ་ལེན་དགོས་སོ། །འོ་ན་དབང་བསྐུར་མ་ཐོབ་པར་བྱ་རྒྱུད་ཀྱི་ལྷ་བསྒོམ་ཞིང་སྔགས་བཟླས་པའི་ཉམས་ལེན་དེ་སྔགས་ཀྱི་ལམ་ཡིན་ནམ་མ་ཡིན། ཡིན་ན་སྔགས་པ་དབང་བསྐུར་མ་ཐོབ་པ་བསྟན་པའི་ཆོམ་རྐུན་དུ་བཤད་པ་དང་འགལ། མ་ཡིན་ན་སྔགས་ཀྱི་ཉམས་ལེན་ཡང་མ་ཡིན་པར་འགྱུར་རོ་ཞེ་ན། སྔགས་ལམ་ནི་མ་ཡིན་ཏེ། ཉམས་སུ་ལེན་པ་པོ་དེའི་རྒྱུད་ ༼༢༤༡༽ ལ་སྔགས་སྡོམ་མེད་པའི་ཕྱིར། དེས་ན་སྔགས་ཀྱི་ཉམས་ལེན་ཙམ་ཡིན་ཏེ། ཡི་དམ་ལྷ་ཡི་བསྒོམ་བཟླས་ནི། །གསང་སྔགས་པ་ཡི་གདམས་ངག་ཡིན། །ཞེས་པ་ལྟར། ལྷ་བསྒོམ་སྔགས་བཟླས་དང་འབྲེལ་ན།

སྔགས་ཀྱི་ཉམས་ལེན་དུ་བསྡུ་བ་ནི་ལུགས་མཆོག་འདིའི་བཞེད་པ་ཡིན་པའི་ཕྱིར། དེས་ན་ཉམས་ལེན་དེ་སྔགས་ཀྱི་དགེ་བ་ཡིན་ལ། སྔགས་ཀྱི་ལམ་མ་ཡིན་པའི་རྣམ་དབྱེ་ཤེས་པ་གཅེས་སོ། །དེ་བཞིན་དུ་གང་ཟག་ཀུན་གྱིས་བསྒྲུབ་ཏུ་རུང་བར་གསུངས་པའི་སྨྱུང་གནས་སོགས་ཀྱང་སྔགས་ཀྱི་ཉམས་ལེན་ཡིན་པས་ཐེག་ཆེན་གྱི་ཉམས་ལེན་དུ་འགྱུར་ལ། དེ་བས་ན་ཐེག་ཆེན་གྱི་བསམ་པས་ཟིན་དགོས་པས། གཞུང་ལས། སེམས་བསྐྱེད་མ་ཐོབ་ཀྱང་ཞེས་བཤད་པ་ཡང་འཇུག་པ་སེམས་བསྐྱེད་མ་ཐོབ་པ་ཙམ་ལ་དགོངས་པ་ཡིན་ནོ། །གཞུང་དོན་ཀུན་འོལ་སྤྱི་ཙམ་མ་ཡིན་པར་མཐའ་དཔྱོད་ཀྱི་འཕྲང་ལ་གཞུར་དགོས་པ་ཡིན་ནོ། །ལྔ་པ་སྨིན་བྱེད་ནོར་བ་གཞན་ཡང་དགག་པ་ནི། གཏོར་མ་མགོ་ཐོག་ཏུ་བཞག་ནས་ལྷ་ཡིན་པར་བསྒོམ་སྟེ། ཐིམ་པར་བསམས་པ་གཏོར་མའི་དབང་བསྐུར་དང༌། ཏིང་འཛིན་དམིགས་པ་ཙམ་གྱིས་དབང་བཞི་ལེན་པ་ཏིང་ངེ་འཛིན་གྱི་དབང་བསྐུར་ཡང་ཆོས་ཅན། སློབ་མ་སྨིན་བྱེད་ཀྱི་ཆོ་ག་མ་ཡིན་ཏེ། ཁྱོད་དེ་ལྟར་དུ་རྒྱུད་སྡེ་ཀུན་ལས་གསུངས་པ་མེད་པའི་ཕྱིར་རོ། །གསུམ་པ་དགོས་ཀྱང་འཁྲུལ་པར་སྤྱོད་པ་དགག་པ་ལ་ལྔ་སྟེ། དབང་བསྐུར་ཕྱི་ནས་ཁས་ལེན་བྱེད་པ་དགག སེམས་ཉིད་རྟོགས་ན་དབང་བསྐུར་མི་དགོས་དགག ཆོ་ག་མེད་པ་དབང་བཞི་ལེན་པ་དགག བྱ་རྒྱུད་སོགས་ལ་དབང་བཞི་འདོད་པ་དགག དབང་བསྐུར་ཆོས་སྒོ་ཙམ་དུ་འདོད་པ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། ༼༢༤༢༽ དབང་སྐུར་བྱེད་ཀྱང་ལག་ལེན་ཞེ་འཚེར་བ་འགའ་ཞིག་གསང་སྔགས་ཀྱི་ཉམས་ལེན་ད་ལྟ་སྤྱོད་ཅིང༌། དབང་བསྐུར་ཕྱི་ནས་ཞུ་བའི་ལག་ལེན་བྱེད་པ་ཐོས་སོ། །གཉིས་པ་ནི། གསང་སྔགས་ཀྱི་ཟབ་ལམ་སྔོན་ལ་བསྒོམས་ནས་དབང་བསྐུར་ཕྱིས་ཞུ་བ་འདི་ཡང་ཆོས་ཅན། སངས་རྒྱས་ཀྱི་བསྟན་པ་མ་ཡིན་ཏེ། སྔ་ཕྱི་གོ་ལྡོག་པས་ལག་ལེན་ཕྱིན་ཅི་ལོག་ཡིན་པའི་ཕྱིར། དཔེར་ན་འདུལ་བར། དགེ་སློང་མ་ཡིན་པས་སྔར་འདུལ་བའི་ལས་གྲལ་ལ་བསྡད་ནས།

ལས་ཀྱི་ཆོ་ག་ཐོས་མྱོང་ན་རྐུ་ཐབས་སུ་གནས་པ་ཡིན་པས། ཕྱིས་དགེ་སློང་གི་སྡོམ་པ་བླངས་ཀྱང་མི་སྐྱེ་བས་ཉེས་དམིགས་ཆེ་བར་བཤད་པ་བཞིན་ནོ། །ཚུལ་དེ་ལྟ་བུ་ནི་དཔོན་སློབ་གཉིས་ཀ་ལ་ཉེས་དམིགས་ཆེ་སྟེ། དབང་མ་ཐོབ་པས་སྣོད་མ་ཡིན་པ་ལ་སྔགས་ཀྱི་ཆོས་ཟབ་མོ་བཤད་ན། སློབ་དཔོན་རྩ་བའི་ལྟུང་བ་ཅན་དུ་འགྱུར་ཞིང༌། སློབ་མའང་དབང་བསྐུར་བའི་སྔོན་དུ་ཉམས་པར་འགྱུར་བའི་ཕྱིར། ཉམས་པར་འགྱུར་བ་ནི་ཕྱིས་དམ་པའི་ཆོས་ཀྱི་སྣོད་མ་ཡིན་ཏེ། ཉམས་པར་གྱུར་པ་དམ་ཆོས་ཀྱི། །སྣོད་ནི་ཅིས་ཀྱང་མ་ཡིན་ནོ། །ཞེས་གསུངས་པའི་ཕྱིར། མདོར་ན་ལམ་བསྒོམ་པ་དང༌། དབང་བསྐུར་བ་ལ་སོགས་པའི་ཆོས་ཀྱིས་འབྲས་བུ་ངན་སོང་དང༌། སངས་རྒྱས་ཅི་བྱེད་འདོད་པ་ཡིན་སོམས་རིགས་ཏེ། ཚུལ་དེ་ལྟ་བུས་ནི་ངན་སོང་དུ་འགྱུར་བའི་ཕྱིར། གལ་ཏེ་སངས་རྒྱས་བྱེད་འདོད་ན་ཆོས་ནས་གསུངས་པ་བཞིན་དུ་ཕྱག་ལེན་གྱིས་ཏེ། ཐོག་མར་དབང་ཞུས་ནས་ལམ་བསྒོམ་པ་ལ་འཇུག་རིགས་པས་སོ། །གཉིས་པ་ལ་གསུམ་སྟེ། དབང་བསྐུར་མི་དགོས་ལོག་རྟོག་བརྗོད། དེ་ཉིད་མགོ་འགྲེའི་རིགས་པས་དགག སྐབས་དོན་བསྡུས་ཏེ་སྨད་པར་བསྟན་པའོ། །དང་པོ་ནི། ཕྱག་རྒྱ་པ་ལ་ལ། དབང་བསྐུར་རང་ངེས་པར་མི་དགོས་ཏེ། ༼༢༤༣༽ སེམས་ཉིད་མ་རྟོགས་ན་དབང་བསྐུར་ཐོབ་ཀྱང་མི་ཕན་ཞིང༌། གལ་ཏེ་སེམས་ཉིད་ངོ་འཕྲོད་ཅིང་རྟོགས་པར་འགྱུར་ན་དབང་བསྐུར་བྱ་ཡང་མི་དགོས་པའི་ཕྱིར། ཞེས་ཟེར་རོ། །གཉིས་པ་ནི། འོ་ན་ཧ་ཅང་ཐལ་ཏེ། སེམས་ཉིད་མ་རྟོགས་ན་རབ་བྱུང་གི་སྡོམ་པ་བསྲུངས་ཀྱང་ཅི་ཞིག་ཕན་ཏེ་ཕན་ཆུང༌། གལ་ཏེ་སེམས་ཉིད་རྟོགས་པར་གྱུར་ན་སྡོམ་པ་བསྲུངས་ཀྱང་ཅི་ཞིག་དགོས་ཏེ་མི་དགོས་པར་ཐལ། དབང་བསྐུར་ལ་དེའི་ཕྱིར། དེ་བཞིན་དུ་རྡོ་རྗེ་ཕག་མོའི་བྱིན་རླབས་ཀྱང་སེམས་ཉིད་རྟོགས་ན་ཅི་བྱ་དགོས་ཏེ་མི་དགོས་ཤིང༌། གལ་ཏེ་སེམས་ཉིད་མ་རྟོགས་ན་བྱིན་རླབས་བྱས་ཀྱི་ཅི་ཞིག་ཕན་ཏེ་མི་ཕན་པར་ཐལ། དབང་བསྐུར་ལ་དེའི་ཕྱིར།

ཡང་དེ་བཞིན་དུ་སེམས་བསྐྱེད་དང་རྗེས་གནང་ལ་སོགས་པའི་ཆོ་ག་ཀུན་ལ་ཡང་སེམས་ཉིད་རྟོགས་ན་བྱ་མི་དགོས་པ་དང༌། མ་རྟོགས་ན་བྱས་ཀྱང་མི་ཕན་པའི་ཚུལ་འདི་མཚུངས་པ་ཡིན་ཏེ། མཚུངས་ཚུལ་སྔ་མ་ལྟར་རོ། །གསུམ་པ་ནི། མགོ་འགྲེ་ཚུལ་དེས་ན། རབ་བྱུང་གི་སྡོམ་པ་ལེན་ཞིང་བསྲུང་བ་དང༌། རྡོ་རྗེ་ཕག་མོའི་བྱིན་རླབས་དང༌། སེམས་བསྐྱེད་ཀྱི་ཆོ་ག་འབད་ནས་བྱེད་བཞིན་དུ་དབང་བསྐུར་མི་དགོས་ཞེས་སྨྲ་བ་ནི་ཆོས་ཅན། གསང་སྔགས་སྤོང་བའི་བདུད་ཀྱི་གསང་ཚིག་ཡིན་ཏེ། སྔགས་ལམ་གྱི་གཙོ་བོ་དབང་བསྐུར་འགོག་པའི་ཚིག་ཡིན་པས་སོ། །གསུམ་པ་ཆོ་ག་མེད་པར་དབང་བཞི་ལེན་པ་དགག་པ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། དྭགས་པོའི་བརྒྱུད་འཛིན་ཁ་ཅིག ཆོ་གའི་ཚིག་མེད་བཞིན་དུ་བླ་མའི་ལུས་ཀྱི་དཀྱིལ་འཁོར་ལ་ལུས་བཙུན་མོ་ལྟ་ན་འཁྲིལ། སྙིང་ལ་སྙིང་སྤྲད་ཅིང་དུས་དེར་སེམས་ལ་དོན་རྫོགས་ཆོས་ཀྱི་དབང་བསྐུར་བ་ཡིན་ཞེས་ཟེར་རོ། །གཉིས་པ་ལ་ལྔ་སྟེ། ཆོ་ག་གཞན་ལ་མགོ་འགྲེ་བསྟན། ༼༢༤༤༽ དབང་ཆོག་མེད་པའི་ཉེས་དམིགས་བརྗོད། དབང་ཆོག་ཁོ་ན་འདོར་བ་སྨད། བདེན་གཉིས་སྒོ་ནས་རྣམ་དབྱེ་བསྟན། རྣམ་དབྱེ་ཤེས་ནས་བླང་དོར་བསྟན་པའོ། །དང་པོ་ནི། འོ་ན་དགེ་ཚུལ་དགེ་སློང་ཡང་ཆོ་ག་མེད་པར་བླ་མའི་སྐུ་ལས་ཅིས་མི་ལེན་ཏེ་ལེན་རིགས་པར་ཐལ། དབང་ལ་དེའི་ཕྱིར། དེ་བཞིན་དུ་སེམས་བསྐྱེད་ཀྱི་ཆོ་ག་ཡང་ཅི་ཞིག་དགོས་ཏེ་མི་དགོས་པར་ཐལ། སེམས་བསྐྱེད་ཀྱང་ནི་ཆོ་ག་མེད་པར་བླ་མའི་སྐུ་ཉིད་ལས་ནི་ཐོབ་པའི་ཕྱིར་ཏེ། དབང་ལ་དེའི་ཕྱིར། རྡོ་རྗེ་ཕག་མོའི་བྱིན་རླབས་ཀྱང་ཆོས་ཅན། ཆོས་སྒོ་འབྱེད་མཁན་ལས་བླངས་ཅི་དགོས་ཏེ་མི་དགོས་པར་ཐལ། བླ་མའི་སྐུ་ལས་བླངས་པས་ཐོབ་པར་འགྱུར་བའི་ཕྱིར། དེ་བཞིན་དུ་རྗེས་གནང་སོགས་ཀྱི་ཆོ་ག་ཐམས་ཅད་ཀྱང་བླ་མའི་སྐུ་ལས་བླངས་པས་ཆོག་པར་འགྱུར་བས། ད་ཕྱིན་ཆད་རྫོགས་སངས་རྒྱས་ཀྱིས་གསུངས་པའི་སྡོམ་པ་གསུམ་འབོག་པའི་ཆོ་ག་ཟབ་མོ་ཐམས་ཅད་སྤོང་རིགས་པར་འགྱུར་ཏེ།

ཆོ་གའི་ཚིག་མེད་པར་བླ་མའི་སྐུ་རྐྱང་པ་ལས་བླངས་པས་ཆོག་པའི་ཕྱིར་རོ། །གཉིས་པ་ནི། གལ་ཏེ་ལས་ཀྱི་ཆོ་ག་དང༌། སེམས་བསྐྱེད་ཀྱི་ཆོ་ག་ལ་སོགས་པ་ཅུང་ཟད་ཉམས་པར་གྱུར་ནའང༌། སོ་ཐར་དང་སེམས་བསྐྱེད་ཀྱི་སྡོམ་པ་མི་ཆགས་ཤིང༌། རྡོ་རྗེ་ཕག་མོའི་བྱིན་རླབས་སོགས་འཇུག་པར་མི་འགྱུར་ན། དབང་བསྐུར་གྱི་ཆོ་ག་གཏན་མེད་པ་ནི་ཉེས་པ་ཆེ་སྟེ། རིག་འཛིན་སྔགས་ཀྱི་སྡོམ་པ་ཡང་དབང་བསྐུར་གྱི་ཆོ་ག་མེད་ན་ཐོབ་མི་ནུས་པའི་ཕྱིར་རོ། །གསུམ་པ་ནི། དགེ་ཚུལ་སོགས་ལ་མགོ་མཚུངས་པ་དེས་ན། སོ་ཐར་དང་སེམས་བསྐྱེད་སོགས་ལེན་པའི་ཆོ་ག་གཞན་དག་ལ་འབད་པ་ཆེན་པོ་བྱེད་བཞིན་དུ་དབང་བསྐུར་གྱི་ཆོ་ག་ཁོ་ན་འདོར་བར་བྱེད་པ་ནི་ཆོས་ཅན། ཐབས་ལ་བསླུ་བའི་བདུད་ཀྱིས་བསླད་པ་ ༼༢༤༥༽ ཡིན་པ་ཤེས་ནས་སྤོང་དགོས་ཏེ། ཐབས་མ་ཡིན་པ་ཐབས་སུ་སྟོན་པ་ཐབས་ལ་བསླུ་བའི་བདུད་ཡོད་དོ། །ཞེས་རྒྱལ་བས་གསུངས་པ་དྲན་པར་བྱས་ནས་སྤང་བ་ཡིན་པའི་ཕྱིར་རོ། །བཞི་པ་ལ་གཉིས་ཏེ། དམ་པའི་དོན་དུ་ཆོ་ག་མེད་པར་བསྟན། ཀུན་རྫོབ་ཉིད་དུ་ཆོ་ག་ཐམས་ཅད་བསྟན་པའོ། །དང་པོ་ནི། སོ་ཐར་སོགས་ཀྱི་ཆོ་ག་ལ་འབད་པ་བྱེད་བཞིན་དུ་དབང་བསྐུར་གྱི་ཆོ་ག་འདོར་བ་འགལ་བ་དེའི་ཕྱིར། བདེན་པ་གཉིས་ལས། དོན་དམ་པའི་བདེན་པའི་དོན་དུ་བྱེད་ན་ནི། དོན་དམ་དུ་ཆོས་ཐམས་ཅད་སྤྲོས་བྲལ་ཡིན་པས་དོན་དམ་དེ་ལ་ཆོ་གའི་བྱ་བ་གང་ཡང་མེད་དེ། དོན་དམ་དུ་སངས་རྒྱས་ཉིད་ཀྱང་ཡོད་པ་མ་ཡིན་ན་ཆོ་ག་གཞན་ལྟ་སྨོས་ཀྱང་ཅི་དགོས་པའི་ཕྱིར་རོ། །གཉིས་པ་ནི། སྤྱིར་རྒྱུ་ལམ་འབྲས་བུའི་དབྱེ་བས་ཐམས་ཅད་ཀུན་རྫོབ་ཡིན་ཞིང༌། ཁྱད་པར་སོ་ཐར་བྱང་སེམས་དབང་བསྐུར་གྱི་ཆོ་ག་སོགས་སྡོམ་གསུམ་ལེན་བྱེད་ཀྱི་ཐབས་རྣམས་དང༌། བསྐྱེད་རིམ་དང་རླུང་དང་གཏུམ་མོ་ལ་སོགས་པའི་བསྒོམ་པའི་དམིགས་པ་ཇི་སྙེད་དང༌། ཕྱི་རོལ་གྱི་མཁའ་འགྲོ་དབང་དུ་བསྡུ་ཞིང༌། ནང་རྡོ་རྗེའི་ལུས་ཀྱི་རླུང་སེམས་ཐིམ་ཚུལ་གྱི་རྟེན་འབྲེལ་ཟབ་མོ་ཐམས་ཅད་དང༌།

གནས་དང་ཉེ་གནས་ལ་སོགས་པའི་ས་ལམ་གྱི་རྣམ་གཞག་དང༌། ས་ལམ་དེ་ལ་བརྟེན་ནས་འབྲས་བུ་རྫོགས་པའི་སངས་རྒྱས་ཐོབ་པ་ཡང་ཀུན་རྫོབ་ཏུ་ཡིན་གྱིས། དོན་དམ་དུ་མ་ཡིན་ཏེ། དོན་དམ་དུ་དེ་དག་གང་ཡང་ཡོད་པ་མ་ཡིན་པའི་ཕྱིར་རོ། །ལྔ་པ་ནི། བདེན་གཉིས་དེ་འདྲའི་དབྱེ་བ་ཤེས་ནས་ནི་ཆོ་ག་བྱེད་ན་ཆོ་ག་ཐམས་ཅད་བྱེད་པར་གྱིས་ཏེ། ཀུན་རྫོབ་ཏུ་ཆོ་ག་ཐམས་ཅད་ཡོད་མཉམ་ཡིན་པའི་ཕྱིར། གལ་ཏེ་ཆོ་ག་བྱེད་པ་མ་ཡིན་ན་ཆོ་ག་ཐམས་ཅད་ ༼༢༤༦༽ དོར་བར་བྱོས་ཏེ། དོན་དམ་དུ་ཆོ་ག་གང་ཡང་ཡོད་པ་མ་ཡིན་པའི་ཕྱིར། བདེན་གཉིས་ཀྱི་རྣམ་དབྱེ་དེ་འདྲ་མེད་པར་སོ་ཐར་སོགས་ཀྱི་ཆོ་ག་ལ་ལ་དགོས་བཞིན་དུ་ལ་ལ་སྟེ་དབང་བསྐུར་གྱི་ཆོ་ག་མི་དགོས་ཞེས་གྱི་ནར་སྨྲ་བ་ཆོས་ཅན། མཁས་པའི་བཞད་གད་ཀྱི་གནས་ཡིན་ཞིང༌། སངས་རྒྱས་ཀྱི་བསྟན་པའང་དཀྲུགས་པ་ཡིན་ཏེ། སངས་རྒྱས་ཀྱིས་གསུངས་པའི་ཆོ་ག་ལ་ལ་དོར་ནས། ཆོ་ག་འགའ་ཞིག་ལ་འབད་རྩོལ་བྱེད་པར་སྣང་བའི་ཕྱིར། དམ་པའི་ཆོས་ལ་བར་དུ་གཅོད་པའི་བདུད་ཀྱི་བྱིན་རླབས་ཞེས་བྱ་བའང་འདི་འདྲའི་རིགས་ཅན་ཡིན་པར་གསུངས་ཏེ། མདོ་སྡུད་པར། ཆོས་བཏང་ནས་ནི་ཆོས་མིན་བྱ་བ་སྤྱོད་འགྱུར་བ། །ལམ་བོར་ལམ་གོལ་འགྲོ་བ་འདི་ནི་བདུད་ཀྱི་ལས། །ཞེས་དང༌། ཡུམ་རྒྱས་པར། སྐྱོན་བཞི་བཅུ་རྩ་དྲུག་ལ་སོགས་པ་བདུད་ཀྱི་ལས་མང་དུ་གསུངས་པ་ཡང་འདི་འདྲའི་རིགས་ཅན་དང་མཚུངས་པས་སོ། །བཞི་པ་ལ་གཉིས། འདོད་པ་བརྗོད་པ། དེ་དགག་པའོ། །དང་པོ་ནི། རྒྱུད་སྡེ་འོག་མའི་ལག་ལེན་བྱེད་པའི་བོད་ཁ་ཅིག བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་གསུམ་ལ་དབང་བཞིའི་ཆོ་ག་བྱེད་པ་དང༌། དོན་ཡོད་ཞགས་པ་ལ་སོགས་པ་ལའང་རིམ་གཉིས་ཀྱི་ཉམས་ལེན་བླ་མེད་བཞིན་སྦྱར་ནས་སྒོམ་པར་བྱེད་པ་ཐོས་སོ། །གཉིས་པ་ལ་གསུམ་སྟེ། རྣལ་འབྱོར་ཆེན་པོར་ཐལ་བས་དགག དཔེའི་སྒོ་ནས་སྨད་པ་བསྟན། དབང་ལམ་དབྱེ་བ་ཕྱེ་སྟེ་བསྟན་པའོ། །དང་པོ་ནི། རྒྱུད་སྡེ་འོག་མ་ལ་དབང་བཞི་དང་རིམ་གཉིས་སྦྱར་བ་འདི་ཡང་སངས་རྒྱས་ཀྱི་བསྟན་པ་མ་ཡིན་ཏེ།

དེའི་རྒྱུ་མཚན་འོག་ནས་འབྱུང་བ་འདི་ལྟར་ཡིན་ནོ། །དེ་ཡང་བྱ་སྤྱོད་རྣལ་འབྱོར་རྒྱུད་གསུམ་ཀར་བུམ་དབང་ལ་སོགས་པའི་དབང་བཞི་དང༌། སྐྱེ་སྲིད་དང་འཆི་སྲིད་སྦྱོང་བའི་ལམ་རིམ་གཉིས་མེད་དེ། གལ་ཏེ་ཡོད་ ༼༢༤༧༽ ན་གསུམ་པོ་དེ་དག་ཀྱང་རྣལ་འབྱོར་ཆེན་པོ་ཉིད་དུ་འགྱུར་རིགས་པའི་ཕྱིར་ཏེ། དབང་བཞི་དང་རིམ་པ་གཉིས་ནི་རྣལ་འབྱོར་ཆེན་པོའི་ཁྱད་ཆོས་ཡིན་པའི་ཕྱིར་རོ། །གཉིས་པ་ནི། རྒྱུད་སྡེ་འོག་མ་ལ་དབང་བཞི་དང་རིམ་གཉིས་སྦྱོར་བ་འདི་ནི་ལྷམ་དཔེ་ཞྭ་ལ་བཀབ་པ་དར་མཚུངས་པ་ཡིན་ཏེ། གྲུབ་མཐའ་གོང་འོག་གི་རྣམ་དབྱེ་མི་ཕྱེད་ཅིང༌། རྒྱུད་སྡེ་བཞིའི་ཉམས་ལེན་གྱི་རིམ་པ་མི་ཤེས་པར་བླ་མེད་ཀྱི་སྨིན་གྲོལ་རྒྱུད་སྡེ་འོག་མར་སྦྱོར་བ་སོགས་རྣམ་གཞག་ལེགས་ལེགས་འདྲ་ན་ཡང༌། མཁས་པས་མཐོང་ན་བཞད་གད་ཀྱི་གནས་སུ་འགྱུར་བའི་ཕྱིར་རོ། །གསུམ་པ་ནི། དབང་བཞི་དང་རིམ་གཉིས་རྒྱུད་སྡེ་འོག་མར་སྦྱོར་དུ་མི་རུང་བ་དེས་ན། རྒྱུད་སྡེ་བཞི་ཡི་དབང་ལ་བབས་མི་འདྲ་བའི་དབྱེ་བ་རྣམ་པ་བཞི་ཡོད་ཅིང༌། དེའི་རྒྱུ་མཚན་གྱིས་ལམ་ལ་ཡང་རིམ་པ་མི་འདྲ་བ་བཞི་ཡོད་པར་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས་གསུངས་ཤིང༌། དེ་ལྟར་གསུངས་པ་བཞིན་རྒྱུད་སྡེ་རང་རང་གི་དབང་གི་ཆོ་ག་དང༌། ལམ་གྱི་རིམ་པ་བཞིན་ཉམས་སུ་བླང་བར་བྱ་སྟེ། རང་རང་གི་ལུགས་བཞིན་ཉམས་སུ་བླངས་ན་རྒྱུད་དེ་དང་དེ་ནས་གསུངས་པའི་མཆོག་དང་ཐུན་མོང་གི་དངོས་གྲུབ་རྣམས་འབྱུང་བ་ཡིན་པའི་ཕྱིར། རྒྱུད་སྡེ་བཞི་ལ་དབང་གི་བབས་མི་འདྲ་བ་བཞི་ཡོད་ཚུལ་ནི། བྱ་རྒྱུད་ལ་ཆུ་དང་ཅོད་པན་གྱི་དབང་གཉིས། སྤྱོད་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་མིང་གི་དབང་དང་ལྔ། རྣལ་འབྱོར་རྒྱུད་ལ་དེའི་སྟེང་དུ་ཕྱིར་མི་ལྡོག་པ་འཁོར་ལོའི་དབང་དང་དྲུག བླ་མེད་ལ་དེའི་སྟེང་དུ་དབང་གོང་མ་གསུམ་དང་བཅས་པས་དབང་བཞི་ཡོངས་རྫོགས་ཡོད་པ་ཡིན་ཏེ། དེ་སྐད་དུ་ཡེ་ཤེས་ཐིག་ལེའི་རྒྱུད་ལས།

ཆུ་ཡི་ ༼༢༤༨༽ དབང་བསྐུར་ཅོད་པན་དག །བྱ་བའི་རྒྱུད་ལ་རབ་ཏུ་གྲགས། །རྡོ་རྗེ་དྲིལ་བུ་དེ་བཞིན་མིང༌། །སྤྱོད་པའི་རྒྱུད་ལ་རབ་ཏུ་གསལ། །ཕྱིར་མི་ལྡོག་པ་ཡི་ནི་དབང༌། །རྣལ་འབྱོར་རྒྱུད་དུ་གསལ་བར་ཕྱེ། །དེ་བཞིན་དྲུག་གི་བྱེ་བྲག་དབང༌། །དེ་ནི་སློབ་དཔོན་དབང་ཞེས་བྱ། །རྣལ་འབྱོར་བླ་མ་ཡི་ནི་མཚན། །གསང་བ་ཡི་ནི་དབང་རྒྱལ་བཤད། །ཤེས་རབ་ཡེ་ཤེས་བླ་ན་མེད། །བཞི་པ་དེ་ཡང་དེ་བཞིན་ནོ། །ཞེས་གསུངས་པའི་ཕྱིར། ཀུན་མཁྱེན་དགའ་གདོང་པས་རྒྱུད་སྡེ་འོག་མ་ལ་དབང་བཞི་མེད་པས། དེ་ལ་ལྟོས་པའི་རིམ་གཉིས་མེད་ཀྱང༌། སྤྱིར་རིམ་གཉིས་ཡོད་པར་བཞེད་པ་ལ་ནི། སྡོམ་གསུམ་ཁ་སྐོང་དུ་དཔྱད་པ་མཛད་ཟིན་པས་དེར་བལྟའོ། །ལྔ་པ་དབང་བསྐུར་ཆོས་སྒོ་ཙམ་དུ་འདོད་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། དབང་བསྐུར་ལ་བློ་ཁ་མ་ཕྱོགས་པའི་བཀའ་བརྒྱུད་པ་ལ་ལ། གདུལ་བྱ་འགའ་ཞིག་ལ་དབང་བསྐུར་མ་བྱས་ཀྱང་སྐྱོན་མེད་དེ། གལ་ཏེ་གདུལ་བྱ་འགའ་ཞིག་ཐོག་མ་ནས་སྔགས་ལ་མོས་པ་ཐོབ་ན། མོས་པ་དེ་ཉིད་ཆོས་ཀྱི་སྒོ་ཡིན་པས་གསང་སྔགས་ཀྱི་ལམ་བསྒོམ་དུ་རུང་བའི་ཕྱིར། ཞེས་ཟེར་རོ། །གཉིས་པ་ལ་ལྔ་སྟེ། རབ་བྱུང་སོགས་ལ་མགོ་མཚུངས་རིགས་པས་དགག ཆོས་སྒོའི་མིང་གིས་འཁྲུལ་གཞི་བྱས་པར་བསྟན། དེ་ཉིད་དགེ་སློང་སོགས་ལའང་མཚུངས་པར་བསྟན། དབང་བསྐུར་གསང་སྔགས་ལམ་གྱི་གཙོ་བོར་བསྒྲུབ། དབང་བསྐུར་ལས་གཞན་སྔགས་ལམ་མེད་པར་བསྟན་པའོ། །དང་པོ་ནི། གསང་སྔགས་ལ་བློ་མོས་པ་ཙམ་གྱིས་གསང་སྔགས་བསྒོམ་དུ་རུང་བ་འདོད་ན་ཧ་ཅང་ཐལ་ཏེ། རབ་བྱུང་གི་སྡོམ་པ་མ་ཐོབ་ཀྱང་རབ་བྱུང་ལ་མོས་པ་ཐོབ་ན་སྡོམ་པ་ 

༼༢༤༩༽ བསྲུངས་པས་ཆོག་གམ་ཅི་སྟེ་ཆོག་པར་ཐལ། མོས་པ་དེ་ཉིད་སྡོམ་པ་ལེན་པའི་སྒོ་ཡིན་པའི་ཕྱིར། ཁྱབ་པ་མཚུངས། དེ་བཞིན་དུ། སེམས་བསྐྱེད་ཀྱི་སྡོམ་པ་མ་ཐོབ་ཀྱང་སེམས་བསྐྱེད་ལ་མོས་པ་ཐོབ་ན་སེམས་བསྐྱེད་བླངས་ཀྱང་ཅི་ཞིག་དགོས་ཏེ་མི་དགོས་པར་ཐལ། སེམས་བསྐྱེད་ལ་མོས་པ་དེ་ཉིད་བྱང་ཆུབ་སྤྱོད་པའི་སྒོ་ཡིན་པའི་ཕྱིར། ཡང་དེ་བཞིན་དུ། སོ་ནམ་མ་བྱས་ཀྱང་ལོ་ཏོག་འབྱུང་བར་མོས་ན་སོ་ནམ་ལ་འབད་ཅི་དགོས་ཏེ་མི་དགོས་པར་ཐལ། ལོ་ཏོག་ལ་མོས་པ་དེ་ཉིད་བཟའ་རྒྱུ་ཟ་བའི་སྒོ་ཡིན་པའི་ཕྱིར། རྟགས་ཁྱབ་གཉིས་ཀ་མགོ་འགྲེ་ཡིན་ནོ། །ཚུལ་འདི་འདྲའི་རིགས་ཀྱི་ཆོས་ལོག་ཀུན་ནི་རིགས་པ་དེ་འདྲའི་རིགས་ཀྱིས་སུན་དབྱུང་སྟེ། རིགས་པ་དེ་ལྟར་མགོ་བསྒྲེས་ན་ལན་སྨྲ་རྒྱུ་མི་འབྱུང་བ་དངོས་སུ་གསལ་བའི་ཕྱིར་རོ། །གཉིས་པ་ནི། རིགས་པ་མགོ་མཚུངས་པ་དེས་ན། ཆོས་སྒོ་ཞེས་བྱ་བ་རྒྱུད་སྡེའི་ཐ་སྙད་ལ་མེད་ཀྱང༌། གསར་དུ་བཟོས་པ་འདི་ཡི་མིང་གིས་འཁྲུལ་གཞི་བྱས་ནས། དབང་བསྐུར་གསང་སྔགས་ཀྱི་ཆོས་ཀྱི་སྒོ་འབྱེད་ཙམ་ཡིན་གྱི། འཚང་རྒྱ་བའི་གསང་སྔགས་ཀྱི་ཆོས་གཞན་ཞིག་བསྒོམ་རྒྱུ་ལོགས་ན་ཡོད་དོ། །ཞེས་བླུན་པོ་རྣམས་ཀྱིས་མུན་བསྒོམས་བྱས་པ་ཡིན་ཏེ། ཤེས་བྱེད་མ་མཐོང་ཡང་ཨུ་ཚུགས་བསྒོམ་བྱས་པས་སོ། །གསུམ་པ་ནི། འོ་ན་དགེ་སློང་གི་སྡོམ་པ་ཡང་དགེ་སློང་བྱེད་པའི་སྒོ་ཡིན་གྱི། དགེ་སློང་གི་སྡོམ་པའི་ངོ་བོ་ཞིག་གཞན་ནས་བཙལ་དུ་ཡོད་དམ་ཅི་སྟེ་ཡོད་པར་ཐལ། དབང་བསྐུར་ལ་དེའི་ཕྱིར། དེ་བཞིན་དུ། སོ་ནམ་བྱེད་པ་ཡང་སྟོན་ཐོག་འབྱུང་བའི་སྒོ་ཡིན་གྱི། ཁ་ཟས་འབྱུང་བའི་ཐབས་གཞན་ཞིག་ལོགས་ནས་བཙལ་དུ་ཡོད་ ༼༢༥༠༽ དམ་ཅི་སྟེ་ཡོད་པར་ཐལ། དབང་བསྐུར་བ་སྔགས་ཀྱི་ཆོས་སྒོ་ཙམ་ཡིན་གྱི། འཚང་རྒྱ་བའི་ཆོས་གཞན་ཞིག་བསྒོམ་རྒྱུ་ལོགས་ན་ཡོད་པའི་ཕྱིར་རོ། །བཞི་པ་ནི། ཆོས་སྒོའི་མིང་མི་འཐད་པ་དེས་ན། སྙིང་གཏམ་འོག་ནས་འབྱུང་བ་འདི་ལྟར་ཡིན་པས།

རྣ་བ་གཏོད་ལ་མཉན་པར་བྱའོ། །དེ་ཡང་དབང་བསྐུར་བ་ནི་ཆོས་ཀྱི་སྒོ་འབྱེད་ཙམ་མ་ཡིན་ཏེ། གསང་སྔགས་རྡོ་རྗེ་ཐེག་པའི་ལམ་ནི་ཕྱི་ནང་གི་ཆོས་རྣམས་ལ་རྫོགས་པའི་སངས་རྒྱས་འབྱུང་བའི་རྟེན་འབྲེལ་ཁྱད་པར་ཅན་ཡོད་པ་དེ་ལམ་དུ་སློང་ཞིང་ལམ་དུ་བྱེད་པ་ཡིན་པས། དབང་བསྐུར་བའི་ཆོ་ག་ཡང་དེ་ལྟ་བུའི་རྟེན་འབྲེལ་སྒྲིག་པའི་གདམས་ངག་ཡིན་པའི་ཕྱིར། དེ་སྐད་དུ། དབང་བཞི་ངོ་སྤྲོད་ལས། རྟེན་འབྲེལ་རྩ་བ་དབང་བསྐུར་ཡིན། །རྟེན་འབྲེལ་དབང་ནས་སྒྲིག་དགོས་པས། །ཞེས་གསུངས་སོ། །རྟེན་འབྲེལ་སྒྲིག་ཚུལ་ཇི་ལྟར་ཞེ་ན། སྦྱང་གཞི་སློབ་མའི་ཕུང་ཁམས་སྐྱེ་མཆེད་རྣམས་ལ། རྡོ་རྗེ་སློབ་དཔོན་གྱི་དག་བྱ་དག་བྱེད་ངོ་སྤྲོད་ཤེས་པས་སློབ་མའི་ཕུང་པོ་ལྔ་སོགས་རྒྱལ་བ་རིགས་ལྔ་སོགས་སུ་ངོ་སྤྲོད་པའི་ཐབས་ཆུ་དབང་སོགས་རིམ་བཞིན་བསྐུར་བས། སྒྲོན་མེ་བཏེག་པ་ལྟར་སློབ་མའི་ཕུང་ཁམས་སྐྱེ་མཆེད་ལྷ་དེ་དང་དེར་གསལ་བར་ཤེས་པས། སངས་རྒྱས་སྤྲུལ་སྐུའི་ས་བོན་ནུས་ལྡན་དུ་བཏབ། དེ་བཞིན་དུ་དབང་གོང་མ་བསྐུར་བས་རྩ་དང་ཁམས་དང་རླུང་སེམས་ཀྱི་དབང་དུ་བྱས་པའི་ཕུང་ཁམས་སྐྱེ་མཆེད་ཕྲ་ཞིང་ཕྲ་བ་རྣམས་ཡེ་ཤེས་སུ་བྱིན་གྱིས་བརླབས་པས། སངས་རྒྱས་སྤྲུལ་སྐུ་དང་ལོངས་སྐུ་དང་ཆོས་སྐུ་དང་ངོ་བོ་ཉིད་སྐུའི་ས་བོན་ནུས་ལྡན་དུ་བཏབ་ནས་དེའི་རྒྱུན་བསྐྱངས་པ་ལས། གང་ཟག་དབང་པོ་ཡང་རབ་ཀྱིས་ཚེ་འདི་དང༌། འབྲིང་གིས་བར་དོ་དང༌། ༼༢༥༡༽ མཐའ་མས་སྐྱེ་བ་བཅུ་དྲུག་ཚུན་ཆད་ལ་སངས་རྒྱས་མངོན་དུ་བྱེད་པ་འདི་ནི་དབང་བསྐུར་བས་རྟེན་འབྲེལ་སྒྲིག་ཚུལ་ཡིན་ཏེ། ས་བོན་དེ་ལྟར་བཏབ་ནས་སྐུ་བཞི་མངོན་དུ་བྱེད་པའི་ཐབས་ལ་དབང་བསྐུར་ཞེས་སུ་ཐ་སྙད་བཏགས་པས་སོ། །རྟེན་འབྲེལ་སྒྲིག་ཚུལ་དེས་ན། གང་ཟག་དབང་པོ་རབ་རྒྱལ་པོ་ཨིནྡྲ་བྷཱུ་ཏི་ལྟ་བུ་དབང་བསྐུར་ཉིད་ཀྱིས་གྲོལ་བར་གསུངས་ཤིང༌། དབང་གིས་གྲོལ་བར་མ་ནུས་པའི་གང་ཟག་གཞན་དབང་པོ་འབྲིང་མན་ཆད་ལ།

དབང་གི་རྒྱུན་དེ་ཉིད་གྲོལ་བྱེད་ཀྱི་ཚུལ་དུ་བསྒོམ་དགོས་ཏེ། ཇི་སྲིད་མ་གྲོལ་གྱི་བར་དུ་དབང་གི་རྒྱུན་དེ་ཉིད་ཉམས་ལེན་དུ་སྐྱོང་དགོས་པས་སོ། །ལམ་བསྒོམ་ཚུལ་དེས་ན་དབང་བསྐུར་ཐོབ་པ་དེ་ཕྱིས་མི་ཉམས་པར་བསྲུངས་ཤིང་འཕེལ་བར་བྱེད་པ་ལ་གྲོལ་ལམ་བསྒོམ་པ་ཞེས་སུ་བཏགས་པ་ཡིན་ཏེ། བུམ་དབང་གི་གནས་སྐབས་སུ་ཐ་མལ་གྱི་རྣམ་རྟོག་སྤོང་བའི་སྡོམ་པ་ཐོབ་པ་དེ་ཉིད་མི་ཉམས་པར་བསྲུང་ཞིང་བསྒོམ་པ་ལ་བསྐྱེད་རིམ་བསྒོམ་པ་དང༌། དབང་གོང་མའི་གནས་སྐབས་སུ་གྱ་ནོམ་ལྷར་ཞེན་གྱི་རྣམ་རྟོག་སྤོང་བའི་སྡོམ་པ་ཐོབ་པ་དེ་ཉིད་མི་ཉམས་པར་བསྲུང་ཞིང་བསྒོམ་པ་ལ་རྫོགས་རིམ་བསྒོམ་པར་འཇོག་པའི་ཕྱིར། དོན་འདི་དང་མཐུན་པར་ཟབ་དོན་བདུད་རྩིའི་ཉིང་ཁུ་ལས། དེ་རྗེས་དཀྱིལ་འཁོར་དེའམ་གཞན་དུའང་རུང༌། །རྒྱུ་དབང་བཞི་དང་ལུས་དཀྱིལ་དབང་བཞི་དང༌། །བླ་མའི་རྣལ་འབྱོར་བྱིན་རླབས་རིམ་གཉིས་སོགས། །ཐོབ་པའི་སྡོམ་པ་ཡང་ཡང་གོམས་པའི་ཐབས། །ཞེས་གསུངས་སོ། །དཔེར་ན་འབྲས་བུ་ནས་འབྱུང་བའི་རྒྱུའི་གཙོ་བོ་ནས་མྱུག་ཡིན་ཞིང༌། ནས་མྱུག་དེ་ཉིད་ཆར་ཆུས་ཡུན་རིང་དུ་བསྐྱངས་པས་མི་ཉམས་ཤིང་གོང་འཕེལ་དུ་སོང་སྟེ། མཐར་ཐུག་འབྲས་བུ་ལོ་ཏོག་འབྱུང་བ་ལྟ་བུའོ། ། ༼༢༥༢༽ དེས་ན་གཞིར་གནས་ཀྱི་དཀྱིལ་འཁོར་ལ་དབང་གི་ཆོ་གས་སྐུ་བཞིའི་ས་བོན་ནུས་ལྡན་དུ་ཐེབས་པའི་ས་བོན་དང༌། དབང་བསྐུར་གྱི་ཆོ་ག་ལ་བརྟེན་ནས་འབྲས་བུ་སྐུ་བཞི་འབྱུང་བའི་ནུས་མཐུ་ཅན་དུ་གྱུར་པའི་ས་བོན་རྣམས་དང༌། གཞུང་འདིར། སངས་རྒྱས་ས་བོན་བཏབ་ནས་ནི། །ཞེས་པའི་དངོས་བསྟན་གྱི་ས་བོན་དང༌། དཀྱིལ་ཆོག་རྣམས་ལས། འབྲས་བུ་སྤྲུལ་སྐུའི་ས་བོན་དང་བག་ཆགས་རྒྱུད་ལ་བཞག ཅེས་སོགས་གསུངས་པའི་ས་བོན་རྣམས་དོན་གནད་གཅིག་ཅིང༌། མཚན་གཞི་ནི་བླ་མེད་ཀྱི་དབང་གི་ལག་རྗེས་སུ་གྱུར་པའི་བསྐྱེད་རྫོགས་ཀྱི་སྡོམ་པ་རྣམས་སོ། །དབང་བསྐུར་བ་ལ་མ་ལྟོས་པར་སློབ་མའི་རྒྱུད་ལ་སྔར་ནས་རང་ཆས་སུ་ཡོད་པའི་སྐུ་བཞིའི་ས་བོན་ནི་སྐབས་འདིའི་ས་བོན་མ་ཡིན་ཏེ།

དེ་ལ་ས་བོན་ཐེབས་མ་ཐེབས་ཀྱི་ཐ་སྙད་མི་འབྱུང་བའི་ཕྱིར་དང༌། འབྲས་བུ་འབྱུང་བའི་ནུས་མཐུ་དང་མི་ལྡན་པའི་ཕྱིར། གཞིར་གནས་ཀྱི་ས་བོན་དེ་ཉིད་དབང་གི་ཆོ་གས་སད་བྱེད་ཀྱི་རྐྱེན་བྱས་ནས་འབྲས་བུ་འབྱུང་བའི་ནུས་མཐུ་དང་ལྡན་པར་གྱུར་པ་ནི་ཐེབས་པའི་ས་བོན་ཡིན་ཏེ། སྐུ་བཞིའི་ས་བོན་ཐེབས་ནུས་པ་ཞེས་གསུངས་པ་ཡང་འདི་ལ་དགོངས་སོ། །ཕུལ་ཕྱིན་གྱི་གནད་འདི་དག་ནི། ཡོངས་འཛིན་དམ་པ་དབང་ཕྱུག་དཔལ་བཟང་པོའི་ཞལ་གྱི་པདྨོ་ལས་བྱུང་བ་སྐལ་ལྡན་སྙིང་གི་བདུད་རྩིར་གྱུར་པ་དཔྱོད་ལྡན་ཀུན་ལ་གསལ་བར་འདོམས་པ་འདི་ལགས་སོ། །ལྔ་པ་ནི། རྒྱུ་མཚན་དེ་དག་གི་ཕྱིར་ན། ཐེག་ཆེན་ཕ་རོལ་ཏུ་ཕྱིན་པ་ལ་སེམས་བསྐྱེད་མ་ཡིན་པའི་ཆོས་ཏེ་ལམ་གཞན་མེད་པ་ལྟར། རྡོ་རྗེ་ཐེག་པའི་སྒོར་ཞུགས་ནས་དབང་བསྐུར་ལས་གཞན་པའི་ཆོས་ཏེ་ལམ་ཡོད་པ་མ་ཡིན་ཏེ། དབང་བསྐུར་གྱི་ནང་དུ་སྔགས་ཀྱི་ལམ་ ༼༢༥༣༽ མཐའ་དག་འདུས་པའི་ཕྱིར། ཆོས་ཞེས་པའི་སྒྲ་དབྱིག་གཉེན་གྱིས། ཆོས་ནི་ཤེས་བྱ་ལམ་དང་ནི། །ཞེས་སོགས་ལྟར་དོན་བཅུ་ལ་འཇུག་པ་ལས། འདིར་ནི་ལམ་ལ་འཇུག་པ་ཡིན་ནོ། །སྔགས་ལམ་ཐམས་ཅད་དབང་བསྐུར་གྱི་ནང་དུ་འདུས་ཚུལ་ནི། བླ་མེད་ལ་མཚོན་ན། བསྐྱེད་རིམ་བསྒོམ་པའི་ལམ་ཐམས་ཅད་ནི་བུམ་དབང་དང༌། རྫོགས་རིམ་བསྒོམ་པའི་ལམ་ཐམས་ཅད་ནི་དབང་གོང་མའི་ནང་དུ་འདུས་པ་ཡིན་ཏེ། ལམ་དེ་དང་དེ་དག་དབང་དེ་དང་དེ་ལས་ལོགས་སུ་གྱུར་པ་མ་ཡིན་པའི་ཕྱིར། དཔེར་ན་སངས་རྒྱས་ཀྱི་སྐུ་ལ་སྐུ་གསུམ་ལས་གཞན་དུ་མེད་པས། རྣམ་མཁྱེན་དང་སངས་རྒྱས་ཀྱི་མཚན་དཔེ་རྣམས་སྐུ་གསུམ་གང་རུང་མ་ཡིན་ཡང༌། སྐུ་གསུམ་གྱི་ནང་དུ་འདུས་པ་བཞིན་ནོ། །གནད་འདི་ཡང་ཡོངས་འཛིན་མཆོག་གི་ཞལ་གྱི་པདྨོ་ལས་བྱུང་བ་ཡིན་ནོ། །དབང་ལས་གཞན་པའི་ལམ་མེད་པ་དེས་ན། ཐུབ་པས་རྒྱུད་སྡེ་ལས། ལམ་རྣམས་ཀྱི་ནང་ནས་དབང་བསྐུར་ཁོ་ན་ལ་བསྔགས་ཤིང་ཕན་ཡོན་མང་དུ་གསུངས་པ་དང༌། རྗེས་འཇུག་གི་མཁས་པ་རྣམས་ཀྱང་ཅི་ནས་དབང་བསྐུར་བ་ལ་གུས་ཤིང་ཕྱག་ལེན་མཛད་པའི་རྒྱུ་མཚན་སྔར་བཤད་པ་དེ་ལྟར་ཡིན་ཏེ།

དེ་ལྟར་ཤེས་ནས་སྔགས་ལམ་དུ་འཇུག་ཕྱིན་དབང་ལ་འབད་པར་བྱ་བ་ཡིན་པས་སོ། །ལྔ་པ་དབང་བསྐུར་མུ་བཞིར་འདོད་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། རས་ཆུང་པའི་རྗེས་འབྲང་ལ་ལ་དབང་བསྐུར་ལ་མུ་བཞིར་འདོད་དེ། སྐལ་མེད་ལ་དབང་བསྐུར་བྱས་ཀྱང་མ་ཐོབ་པ་དང༌། སྐལ་ལྡན་ལ་མ་བྱས་ཀྱང་ཐོབ་པ་དང༌། སྐལ་བ་འབྲིང་པོ་ལ་བྱས་ན་ཐོབ་ལ། མ་བྱས་ན་ ༼༢༥༤༽ མི་ཐོབ་པ་དང་རྣམ་པ་བཞིར་འདོད་དོ། གཉིས་པ་ལ་བཞི་སྟེ། མུ་བཞིའི་ཤེས་བྱེད་ལུང་ཁུངས་མེད། མུ་བཞི་རིགས་པས་ཀུན་ལ་མཚུངས། མུ་བཞིའི་མཚན་ཉིད་ཤེས་མི་ནུས། འབྲིང་ལ་དབང་བསྐུར་མི་བྱེད་དགག་པའོ། །དང་པོ་ནི། མུ་བཞི་འདི་འདྲ་ཆོས་ཅན། གསང་སྔགས་ཀྱི་བསྟན་པ་དཀྲུགས་པའི་སྙིང་ཀར་ཟད་དེ། རྒྱུད་སྡེ་གང་ནའང་བཤད་པ་མེད་པའི་ཕྱིར་རོ། །གཉིས་པ་ནི། དེ་ལྟར་སྙིང་ཀར་ཟད་མོད། འོན་ཀྱང་མུ་བཞི་འདི་རིགས་པས་བརྟག་པར་བྱའོ། །ཇི་ལྟར་ན། སོ་ཐར་གྱི་སྡོམ་པ་དང༌། བྱང་ཆུབ་སེམས་དཔའི་སེམས་བསྐྱེད་ལའང་སྐལ་མེད་ལ་བླངས་ཀྱང་མི་སྐྱེ་བ་དང༌། སྐལ་ལྡན་ལ་མ་བླངས་ཀྱང་སྐྱེ་བ་སོགས་མུ་བཞི་ཅིའི་ཕྱིར་མི་བརྩི་སྟེ་བརྩི་རིགས་པར་ཐལ། དབང་ལ་དེའི་ཕྱིར། དེ་བཞིན་དུ་སྒོམ་ལའང༌། སྐལ་མེད་ཀྱིས་བསྒོམས་ཀྱང་མི་སྐྱེ། སྐལ་ལྡན་གྱིས་མ་བསྒོམས་ཀྱང་སྐྱེ་བ་སོགས་མུ་བཞི་ཡོད་པར་ཅིས་མི་མཚུངས་ཏེ་མཚུངས་པར་ཐལ། དབང་ལ་དེའི་ཕྱིར། དེ་ལྟར་མུ་བཞི་ཀུན་ལ་ཡོད་པར་མཚུངས་བཞིན་དུ། སོ་ཐར་སོགས་གཞན་ལ་མུ་བཞི་མི་བརྩི་བར་དབང་བསྐུར་ཉིད་ལ་བརྩི་བ་ནི་ཆོས་ཅན། བདུད་ཀྱི་གསང་ཚིག་ཡིན་པར་དོགས་ཏེ། བདུད་སྡིག་ཅན་གྱིས་གསང་སྔགས་སྤོང་བའི་ཆེད་དུ་མིའི་འདུ་ཤེས་བསྒྱུར་ནས་སྨྲས་པར་ཟད་པས་སོ། །གསུམ་པ་ནི། གལ་ཏེ་མུ་བཞི་ཡོད་སྲིད་ན་ཡང༌། སོ་སོའི་མཚན་ཉིད་ཤེས་པར་མི་ནུས་ཏེ། ཅི་སྟེ་ཤེས་པར་ནུས་ན་མུ་བཞི་དེའི་མཚན་ཉིད་སྨྲ་དགོས་པ་ལས་སྨྲ་རྒྱུ་མེད་པའི་ཕྱིར།

གལ་ཏེ་འོལ་ཚོད་ཀྱི་སྨྲས་ཀྱང་ཡིད་མི་ཆེས་ཏེ། རང་བཟོ་མ་ཡིན་པ་ལུང་དང་མཐུན་པ་སྨྲ་རྒྱུ་མི་འདུག་པའི་ཕྱིར་རོ། །བཞི་པ་ནི། གལ་ཏེ་དབང་བསྐུར་མུ་བཞི་བདེན་པར་ ༼༢༥༥༽ སྲིད་ན་སྐལ་མེད་དང་སྐལ་ལྡན་གཞན་ལ་དབང་བསྐུར་མི་བྱེད་ཀྱང༌། བྱས་ན་ཐོབ་པའི་གང་ཟག་སྐལ་པ་འབྲིང་ལ་དབང་བསྐུར་ཅིའི་ཕྱིར་མི་དགོས་ཏེ་དགོས་པར་ཐལ། སྐལ་བ་འབྲིང་དེ་ལ་དབང་བྱས་ན་ཐོབ་ལ་མ་བྱས་ན་མི་ཐོབ་པའི་ཕྱིར། རྟགས་ཁས། གལ་ཏེ་དབང་བསྐུར་ཀྱང་མི་ཐོབ་པ་དང༌། མ་བསྐུར་ཀྱང་ཐོབ་པ་གཞན་ལ་དབང་བསྐུར་མི་དགོས་པས། བྱས་ན་ཐོབ་ལ་མ་བྱས་ན་མི་ཐོབ་པ་དེ་ལའང་དབང་བསྐུར་མི་དགོས་སོ་ཞེ་ན། འོ་ན་ནད་མེད་པ་ལ་སྨན་སྤོང་བ་སྟེ་མི་དགོས་པས་ནད་པ་ལ་ཡང་མི་དགོས་ཤིང་སྤོང་རིགས་པར་ཐལ། དབང་དང་དཔེ་དོན་མཚུངས་པའི་ཕྱིར། དེས་ན་དབང་བསྐུར་མུ་བཞི་ལ་སོགས་པའི་ཆོས་ལོག་ཐམས་ཅད་ནི་བདུད་ཀྱིས་བྱིན་རླབས་ཡིན་ཏེ། བདུད་ཀྱིས་ཐབས་སྣ་ཚོགས་ཀྱི་སྒོ་ནས་ལམ་ལོག་པར་སྟོན་པའི་ཕྱིར་རོ། །གསུམ་པ་དམ་ཚིག་ལ་འཁྲུལ་པ་དགག་པ་ལ། འདོད་པ་བརྗོད་པ་དང༌། དེ་དགག་པ་གཉིས་སོ། །དང་པོ་ནི། རྙིང་མ་པ་ཁ་ཅིག སྤྱིར་གསང་སྔགས་ཐམས་ཅད་གསང་བར་བྱ་བ་ཡིན་པ་ལ། འོན་ཀྱང་ཡེ་གསང་ཞེས་བྱ་བའི་ཐབས་ཀྱིས་ཆོད་པའི་ཕྱིར་ན། དབང་གིས་མ་སྨིན་པའི་སེམས་ཅན་ལ་གསང་བ་བསྒྲགས་པ་ལ་ལྟུང་བ་མེད་དེ། གང་ཟག་སྔགས་ཀྱི་སྣོད་དུ་མི་རུང་བ་རྣམས་ནི་སྔགས་ཀྱི་དོན་མི་གོ་བས་དུད་འགྲོའི་རྣ་བར་བསྒྲགས་པ་དང་ཁྱད་མེད། སྔགས་ཀྱི་དོན་གོ་བ་རྣམས་ནི་སྣོད་ལྡན་ཡིན་པས། སྣོད་དུ་རུང་བ་རྣམས་ལ་བསྒྲགས་པ་ཉེས་པ་མེད་པའི་ཕྱིར་ཞེས་ཟེར་རོ། །གཉིས་པ་ནི། གསང་སྒྲོག་མི་འབྱུང་བར་འདོད་པ་འདི་ཡང་ཅུང་ཟད་ ༼༢༥༦༽ བརྟག་པར་བྱའོ། །ཇི་ལྟར་ན། ཡེ་གསང་ཞེས་བྱ་བའི་དོན་དེ་ཅི་ཞིག་ཡིན་འདྲིའོ། །གལ་ཏེ་གོ་བ་མེད་པ་ལ་ཡེ་ནས་གསང་བ་ཡིན་ནོ་ཞེ་ན། འོ་ན་གོ་བའི་གང་ཟག་དབང་མ་ཐོབ་པ་ལ་གསང་བ་བསྒྲགས་པ་ལ་ལྟུང་བ་འབྱུང་བར་འགྱུར་ཏེ།

དེ་ལ་ཡེ་གསང་མ་ཡིན་པའི་ཕྱིར། གལ་ཏེ་དམ་པའི་ཆོས་ལ་བདེན་པའི་བྱིན་རླབས་ཡོད་པས། དམ་ཆོས་བདེན་པའི་བྱིན་རླབས་འདི་འགྲོ་བ་སུས་ཐོས་ཀྱང་ཕན་ཡོན་ཆེ་བ་དེས་ན་འགྲོ་བ་སུ་ལ་བསྒྲགས་ཀྱང་གསང་སྒྲོག་མི་འབྱུང་བ་ཡིན་ནོ་ཞེ་ན། གལ་ཏེ་ཁྱོད་ཀྱིས་དམ་ཆོས་བདེན་པ་རུ་གོའམ། གོ་ན་ཆོས་ནས་འབྱུང་བ་བཞིན་གསང་དགོས་པ་དང་མི་དགོས་པ་གཉིས་སུ་བྱེད་པར་གྱིས་ཏེ། དམ་པའི་ཆོས་ལ་གསང་བ་དང་མི་གསང་བའི་ལུགས་གཉིས་རྒྱལ་བ་རྣམས་ཀྱིས་གསུངས་པའི་ཕྱིར་ཏེ། རྡོ་རྗེ་གུར་ལས། སྐལ་མེད་སེམས་ཅན་སྟོན་པ་དང༌། །ཞེས་དང༌། དེ་ཉིད་འདུས་པ་ལས། དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་འདི་ནི་མ་སྨྲ་ཞིག ཅེས་དང༌། ཕ་རོལ་ཏུ་ཕྱིན་པའི་གཞུང་ལས་ཀྱང༌། བློ་སྦྱངས་མ་བྱས་སེམས་ཅན་ལ། །སྟོང་པ་ཉིད་ནི་སྟོན་པ་དང༌། །ཞེས་སོགས་གསུངས་པ་རྣམས་ནི་གསང་བའི་ལུགས་དང༌། སྤྱན་རས་གཟིགས་ཀྱི་ཆོ་ག་ཞིབ་མོ་ལས། དུད་འགྲོའི་རྣ་ལམ་དུ་ཡང་སྒྲོགས་ཤིག་ཅེས་སོགས་གསུངས་པ་དང༌། གཞན་ཡང་ཆོས་ཀྱི་སྡོམ་བཞི་སྟོན་པའི་སྒྲ་སེམས་ཅན་ཀུན་ལ་བསྒྲག་པར་གསུངས་པ་རྣམས་ནི་མི་གསང་བའི་ལུགས་ཡིན་པའི་ཕྱིར། སྨིན་བྱེད་ཀྱི་སྐབས་སུ་ཆོས་སྒོ་དང༌། དམ་ཚིག་གི་སྐབས་སུ་ཡེ་གསང་ཞེས་བྱ་བ་འདི་འདྲ་ནི་བསྟན་པ་ལ་གནོད་པའི་ཚིག་ཡིན་ཏེ། འདི་འདྲའི་རིགས་ཀྱིས་འཁྲུལ་གཞི་བྱས་ ༼༢༥༧༽ ནས་འཁྲུལ་པ་གཞན་མང་དུ་འབྱུང་བས་སོ། །མཚན་ཉིད་ལྡན་པའི་རྡོ་རྗེ་སློབ་དཔོན་ལས། །དབང་བཞི་བླངས་པས་སྡོམ་པ་གསུམ་ལྡན་དུ། །འགྱུར་ཞེས་རྒྱུད་དང་གྲུབ་པའི་གཞུང་ལས་བཤད། །ཁ་ཅིག་བྱིན་རླབས་སྨིན་བྱེད་དབང་དུ་འདོད། །ལ་ལ་གྲངས་ངེས་མེད་པར་དབང་བསྐུར་བྱེད། །འགའ་ཞིག་བོན་ལུགས་དཀྱིལ་འཁོར་ཆོ་ག་བྱེད། །ཕལ་ཆེར་ཆོ་ག་ཉམས་པས་དབང་སྐུར་བྱེད། །འདི་དག་དབང་བསྐུར་འདོད་ཀྱང་འཁྲུལ་པར་འཕྱན། །འགའ་ཞིག་དབང་བསྐུར་མེད་པར་ཟབ་ལམ་སྒོམ། །ཁ་ཅིག་དབང་བསྐུར་མེད་པར་དབང་པོ་རབ། །བྱིན་རླབས་ཙམ་གྱིས་སྨིན་བྱེད་ཡིན་ཞེས་ཟེར། །ལ་ལ་སེམས་བསྐྱེད་ཙམ་གྱིས་གསང་སྔགས་སྒོམ། །འདི་དག་དབང་བསྐུར་མེད་པར་བབ་ཅོལ་དུ། །གསང་སྔགས་བསྒོམ་པ་ངན་འགྲོའི་རྒྱུ་རུ་གསུངས། །འགའ་ཞིག་ད་ལྟ་གསང་སྔགས་སྒོམ་བཞིན་དུ། །དབང་བསྐུར་ཕྱིས་ནས་ཁས་ལེན་བྱེད་ཅེས་ཐོས། །ལ་ལ་སེམས་ཉིད་རྟོགས་དང་མ་རྟོགས་པ། །གཉིས་སུ་ཕྱེ་ནས་དོན་གྱི་དབང་བསྐུར་འགོག

།ཁ་ཅིག་ཆོ་ག་མེད་བཞིན་བླ་མ་ཡི། །སྐུ་ལས་དབང་བཞི་ལེན་ཞེས་མུ་ཅོར་སྨྲ། །ལ་ལ་ཆོས་སྒོའི་མིང་གིས་འཁྲུལ་པས་ན། །སྔགས་ལ་མོས་ན་དབང་བསྐུར་མི་དགོས་སྨྲ། །ཀྱེ་མ་འདི་དག་དབང་བསྐུར་ཆོ་ག་ནི། །སྐྱེ་བོའི་ཁྲེལ་གཞུང་བཞིན་དུ་འདོར་ལ་བརྩོན། །ཁ་ཅིག་རྒྱུད་སྡེ་འོག་མར་དབང་བཞི་འདོད། །ལ་ལ་དབང་བསྐུར་མུ་བཞིའི་རྣམ་གཞག་འཆད། །འདི་དག་ལུང་ཁུངས་མེད་ཅིང་རིགས་པ་ཡིས། །རྣམ་པར་བརྟགས་ན་རྡུལ་བཞིན་རྣམ་པར་འཐོར། །ཁ་ཅིག་ཡེ་གསང་རང་བཟོའི་ཚིག་བཅོས་ནས། །གསང་ ༼༢༥༨༽ སྒྲོག་ལྟུང་བ་མེད་ཅེས་འཛེམ་མེད་སྨྲ། །གསང་དང་མི་གསང་ལུགས་གཉིས་དྲང་པོའི་ཐིག །རྒྱལ་བས་གསུངས་པ་སྙིང་གི་ཐིག་ལེར་ཟུངས། །སྨིན་བྱེད་ཀྱི་དབང་བསྟན་ཟིན་ཏོ།། །།གཉིས་པ་གྲོལ་བྱེད་རིམ་གཉིས་བཤད་པ་ལ་བཞི་སྟེ། གྲོལ་ལམ་ཕྱོགས་རེས་སངས་རྒྱས་འདོད་པ་དགག མདོ་སྔགས་ལམ་གྱི་བགྲོད་ཚུལ་སོ་སོར་བཤད། སངས་རྒྱས་འདོད་པས་དེ་ལ་བསླབ་པར་གདམས། མདོ་སྔགས་གཉིས་དང་མ་འབྲེལ་ཆོས་ལུགས་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཕྱག་རྒྱ་པ་ཁ་ཅིག སངས་རྒྱས་བསྒྲུབ་པའི་ཐབས་ལམ་ལ་འཁྲུལ་པ་དང་མ་འཁྲུལ་པའི་དབྱེ་བ་མེད་ཅིང༌། མཐའ་གཅིག་ཏུ་ཐབས་ལམ་གང་གིས་གྲོལ་ངེས་པ་ཡང་མེད་དེ། དཔེར་ན་ཀླུ་སྒྲུབ་ལྟ་བ་རྐྱང་པས་གྲོལ་བ་དང༌། པདྨ་འབྱུང་གནས་བསྐྱེད་རིམ་ལ་བརྟན་པ་ཐོབ་པས་གྲོལ་བ་དང༌། ལཱུ་ཧི་པས་ཉའི་རྒྱུ་ལྟོ་ལ་དཀའ་ཐུབ་སྤྱད་པས་གྲོལ་བ་དང༌། ནག་པོ་སྤྱོད་པའི་རྡོ་རྗེས་སྤྱོད་པ་མཛད་པའི་སྟོབས་ཀྱིས་གྲོལ་བ་དང༌། གོ་རཀྵ་སྟེ་བ་གླང་སྲུང་རླུང་གི་སྟོབས་ཀྱིས་གྲོལ་བ་དང༌། ཤ་བ་རི་དབང་ཕྱུག་གཏུམ་མོ་བསྒོམས་པའི་སྟོབས་ཀྱིས་གྲོལ་བ་དང༌། གྲུབ་ཆེན་ས་ར་ཧ་གནས་ལུགས་ཕྱག་རྒྱ་ཆེན་པོ་རྟོགས་པས་གྲོལ་བ་དང༌། ཏོག་ཙེ་པ་བླ་མ་ལ་གུས་པའི་བྱིན་རླབས་ཀྱི་སྟོབས་ཀྱིས་གྲོལ་བ་དང༌། སློབ་དཔོན་ཞིབ་ལྷ་ཟ་ཉལ་འཆག་གསུམ་གྱི་སྤྱོད་པས་གྲོལ་བ་དང༌།

རྒྱལ་མོ་ཨིནྡྲ་བྷཱུ་ཏི་བཙུན་མོའི་ཚོགས་དང་ལྷན་ཅིག་རོལ་ཅིང་རྒྱལ་སྲིད་ཀྱི་འདོད་ཡོན་ལ་ལོངས་སྤྱོད་པའི་སྤྲོས་བཅས་ཀྱི་སྤྱོད་པས་གྲོལ་བ་དང༌། རྣལ་འབྱོར་དབང་ 

༼༢༥༩༽ ཕྱུག་བིརྺ་པ་ནི་ཕྱི་ནང་གསང་པའི་རྟེན་འབྲེལ་ཐམས་ཅད་ཚོགས་པའམ། རྟེན་འབྲེལ་ལམ་དུ་བྱས་པ་ལས་གྲུབ་པ་ཐོབ་པའི་ཕྱིར། དེ་བས་ན་སྔར་སྨོས་པ་དེ་འདྲའི་ཐབས་ལམ་སྣ་ཚོགས་པ་ལ་འདི་ནོར་དང༌། འདི་མ་ནོར་གྱི་སྐུར་པ་བཏབ་དུ་མི་རུང་ཞེས་ཟེར་རོ། །གཉིས་པ་དེ་དགག་པ་ལ་ལྔ་སྟེ། ཐབས་ཤེས་གཉིས་སུ་བསྡུས་ཏེ་བསྟན། རིམ་གཉིས་ཚོགས་པས་གྲོལ་བར་བསྟན། ལམ་ཀུན་རིམ་པ་གཉིས་སུ་བསྡུ། ཕྱོགས་རེའི་དགོས་པ་དཔེ་དང་སྦྱར། སྒྲོ་སྐུར་སྤངས་ཏེ་སྐབས་དོན་འདོམས་པའོ། །དང་པོ་ནི། གྲུབ་ཐོབ་རྣམས་རྒྱུ་རྐྱེན་གང་གིས་གྲོལ་བ་ཡིན་འདི་ཡང་སྒྲོ་སྐུར་སྤངས་ནས་ལེགས་པར་བཤད་ཀྱིས་ཉོན་ཏེ། མཉན་པར་བྱའོ། །གང་ཞེ་ན། ཐབས་དང་ཤེས་རབ་གཉིས་ཚོགས་མིན་པའི་སངས་རྒྱས་བསྒྲུབ་པའི་ཐབས་གཞན་མེད་དེ། ཐབས་ཀྱིས་མྱ་ངན་ལས་འདས་པའི་མཐའ་མནན། ཤེས་རབ་ཀྱིས་འཁོར་བའི་མཐའ་མནན་ཏེ་ལམ་ལ་བསླབས་པས་མི་གནས་པའི་མྱང་འདས་ཀྱི་གོ་འཕང་སངས་རྒྱས་ཐོབ་པར་འགྱུར་བའི་ཕྱིར་རོ། །གཉིས་པ་ལ་གཉིས་ཏེ། མདོར་བསྡུས་ཙམ་བསྟན་པ་དང༌། དེ་ཉིད་ཅུང་ཟད་བཤད་པའོ། །དང་པོ་ནི། སངས་རྒྱས་བསྒྲུབ་པ་ལ་ཐབས་ཤེས་གཉིས་ཚོགས་དགོས་པ་དེས་ན་གོང་དུ་བཤད་པའི་གྲུབ་ཐོབ་ཐམས་ཅད་ཀྱང་ཆོས་ཅན། རླུང་དང་གཏུམ་མོ་ལ་སོགས་པ་ཕྱོགས་རེའི་ཐབས་ཀྱིས་གྲོལ་བ་མ་ཡིན་ཏེ། དབང་དང་རིམ་གཉིས་ལས་བྱུང་བའི་ཟུང་འཇུག་གི་ཡེ་ཤེས་སྐྱེས་པས་གྲོལ་བ་ཡིན་པའི་ཕྱིར་རོ། །གཉིས་པ་ནི། ཕྱོགས་རེས་གྲོལ་བ་མ་ཡིན་པར་དབང་དང་རིམ་གཉིས་ཀྱིས་གྲོལ་ཚུལ་ཇི་ལྟར་ཞེ་ན། ལྟ་བ་དང༌། བསྐྱེད་རིམ་ ༼༢༦༠༽ དང༌། རླུང་དང༌། གཏུམ་མོ་དང༌། བྱིན་རླབས་སོགས་དེ་དག་རྐྱང་པ་རེ་རེས། རིམ་བཞིན་ཀླུ་སྒྲུབ་དང༌། པདྨ་འབྱུང་གནས་དང༌། བ་གླང་སྲུང་བ་དང༌། ཤ་བ་རི་དང༌། ཏོག་ཙེ་པ་ལ་སོགས་གྲོལ་བ་མ་ཡིན་ཏེ། གྲུབ་ཐོབ་དེ་དག་ནི་སྔོན་དབང་བསྐུར་ཐོབ་པས་རྒྱུད་སྨིན་པའི་བྱིན་རླབས་དང༌། ཕྱིས་དབང་དེ་དང་འབྲེལ་བའི་རིམ་གཉིས་བསྒོམ་པའི་རྒྱུ་རྐྱེན་ཚོགས་པ་ཚང་བའི་རྟེན་འབྲེལ་གྱིས་ནང་ནས་རང་བྱུང་གི་ཡེ་ཤེས་ཀྱི་རྟོགས་པ་ཤར་ནས་གྲོལ་བ་ཡིན་པའི་ཕྱིར་རོ། །གསུམ་པ་ནི།

ལྟ་བ་དང་བསྐྱེད་རིམ་ལ་སོགས་པའི་ལམ་གྱི་ཡན་ལག་དང་ལམ་གྱི་གཙོ་བོ་ཀུན་རིམ་པ་གཉིས་སུ་འདུས་པ་ཡིན་ཏེ། བསྐྱེད་རིམ་རླུང་དང་གཏུམ་མོའི་དམིགས་པ་སོགས་ནི་རིམ་པ་གཉིས་ལས་ཐ་དད་མ་ཡིན་པའི་ཕྱིར་ཏེ། དེ་དང་དེ་དངོས་ཡིན་པ་དང༌། བྱིན་རླབས་ནི་རིམ་གཉིས་དེ་ལས་བྱུང་བ་འབྲས་བུའི་ཚུལ་དང༌། ལྟ་བ་ནི་དེ་གཉིས་དག་པར་བྱེད་པའི་ཐབས་ཀྱི་ཡན་ལག་ཡིན་པ་དང༌། ཕྱག་རྒྱ་ཆེན་པོ་ནི་རིམ་པ་གཉིས་པོ་དེ་ལས་སྐྱེས་པའི་ཡེ་ཤེས་དང༌། རིམ་པ་གཉིས་པོ་དེ་བོགས་དབྱུང་བར་བྱེད་པའི་སྤྲོས་བཅས་ཀྱི་སྤྱོད་པ་ནི། ཨིནྡྲ་བྷཱུ་ཏི་འདོད་ཡོན་ལ་ལོངས་སྤྱོད་པ་དེ་ཡིན་པ་དང༌། རིམ་པ་གཉིས་པོ་དེའི་སྤྲོས་མེད་ཀྱི་སྤྱོད་པ་ནི། བྷུ་ནི་ཟ་བ་དང༌། སུ་སྟི་ཉལ་བ་དང༌། ཀུ་སྟེ་འཆག་པ་དང་གསུམ་གྱིས་དུས་འདའ་བ་ཞི་བ་ལྷའི་སྤྱོད་པ་དེ་ཡིན་པར་གསུངས་པ་དང༌། རིམ་པ་གཉིས་པོ་དེའི་ཤིན་ཏུ་སྤྲོས་མེད་ཀྱི་སྤྱོད་པ་ནི། རིམ་གཉིས་ཀྱི་རྟོགས་པ་བརྟན་པར་བྱ་བའི་ཕྱིར་བིརྺ་པ་ལ་སོགས་པའི་གྲུབ་ཐོབ་རྣམས་ཀྱིས་མཛད་པ་དེ་ཡིན་ཞིང༌། དེ་ལ་ནི་གཞན་དོན་ཕྱོགས་ལས་རྣམ་རྒྱལ་ཀུན་བཟང་གི་སྤྱོད་པར་ཡང་བཤད་པའི་ཕྱིར། ༼༢༦༡༽ འདིར་སྤྱོད་པ་གསུམ་པ་ནི་གྲུབ་ཐོབ་ཀྱིས་མཛད་པའི་དམིགས་བསལ་བྱུང་བས། སྔ་མ་གཉིས་གྲུབ་ཐོབ་ཀྱིས་མ་མཛད་དམ་སྙམ་ན། མ་མཛད་པ་མིན་ཏེ། ཨིནྡྲ་བྷཱུ་ཏི་དང་ཞི་བ་ལྷ་གཉིས་ཀྱང་གྲུབ་ཐོབ་རྩོད་མེད་ཡིན་པའི་ཕྱིར། འོ་ན་ཅི་ཞེ་ན། ཕྱི་མ་ལ་རྣམས་ཞེས་མང་ཚིག་སྦྱར་བ་ཙམ་ཡིན་ནོ། །སྤོས་ཊཱིཀ་ལས། སྤྱོད་ཚུལ་དེ་རྣམས་ཕལ་ཆེར་རྣལ་འབྱོར་མའི་རྒྱུད་ལས་གསུངས་ཤིང༌། ནང་གི་རྟོག་པ་དང་སྦྱར་ནས་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པ་ཞེས་བླ་མ་དག་གསུངས་ཤིང༌། བར་པ་ལ་བྷུ་སུ་ཀུའི་སྤྱོད་པ་ཞེས་ཀྱང་གསུངས་སོ། །ཞེས་དྲིས་པ་ནི། སྤྱིར་རྒྱུད་སྡེ་ལས། ཀུན་འདར་གསང་སྤྱོད། མངོན་སྤྱོད། ཀུན་བཟང་གི་སྤྱོད་པ་དང་གསུམ་དུ་བཤད་ནས།

དང་པོ་ཚོགས་ལམ་དུ་འཇིག་རྟེན་ཆོས་བརྒྱད་མངོན་གྱུར་བ་མགོ་སྙོམས་ནུས་པས་སྤྱོད། གཉིས་པ་མཐོང་ལམ་ཐོབ་པ་ལ་ཉེ་བའི་རྣལ་འབྱོར་པས་སྨྱོན་པ་བརྟུལ་ཞུགས་ཀྱི་སྒོ་ནས་སྤྱོད། གསུམ་པ་ནི། ས་དང་པོ་ཐོབ་པས་ཕྱོགས་ལས་རྣམ་རྒྱལ་གྱི་སྒོ་ནས་སྤྱོད་པར་གསུངས་པ་དང་གོ་རིམ་འགྲིག་པ་ལྟར་སྣང་ཡང༌། གཞུང་འདིར་སྤྱོད་པ་མཛད་པ་པོའི་མཚན་གཞི་དང་མ་འགྲིག་སྟེ། ཨིནྡྲ་བྷཱུ་ཏི་དང་ཞི་བ་ལྷ་གཉིས་ནི་གྲུབ་ཐོབ་ཡིན་པས། ཀུན་འདར་གསང་སྤྱོད་དང་མངོན་སྤྱོད་ཀྱི་དགོས་པ་མེད་པའི་ཕྱིར། དེས་ན་གཞུང་འདིར་ཡང་ཤིན་ཏུ་སྤྲོས་མེད་ཀྱི་སྤྱོད་པ་ལ་ཀུན་བཟང་གི་སྤྱོད་པར་བཤད་པ་ལྟར་ན། ཨིནྡྲ་བྷཱུ་ཏིའི་སྤྲོས་བཅས་ཀྱི་སྤྱོད་པ་དང༌། ཞི་བ་ལྷའི་སྤྲོས་མེད་ཀྱི་སྤྱོད་པ་གཉིས་ཀུན་བཟང་གི་སྤྱོད་པ་མ་ཡིན་པ་ལྟ་བུར་བསྟན་ལ། དེ་ལྟར་ན་འཇིག་རྟེན་ལས་འདས་པའི་ཟག་ ༼༢༦༢༽ མེད་ཀྱི་ཡེ་ཤེས་ཐོབ་ནས་སྤྱོད་པ་སྤྱད་པ་རྣམས་ལ་ཕྱོགས་ལས་རྣམ་རྒྱལ་དང༌། རྒྱལ་ཚབ་ཆེན་པོ་དང༌། ཀུན་ཏུ་བཟང་པོའི་སྤྱོད་པར་རྒྱུད་སྡེ་ལས་གསུངས་ཤིང༌། མཁས་པ་དག་འཆད་པ་དང་འགལ་བའི་དོགས་པ་སྐྱེ་བས། རྒྱུད་སྡེ་ལ་སྦྱངས་པའི་དཔྱོད་ལྡན་དག་གིས་དཔྱོད་ཅིག བཞི་པ་ནི། ཕྱོགས་རེའི་ཐབས་ཀྱིས་མི་གྲོལ་བ་དེས་ན། ཐབས་ཤེས་གཉིས་ཀྱི་རྒྱུ་རྐྱེན་མ་ཚོགས་པར་སངས་རྒྱས་ཀྱི་འབྲས་བུ་མི་འབྱུང་མོད། འོན་ཀྱང་གྲུབ་ཐོབ་རྣམས་ཐབས་ཕྱོགས་རེ་བས་གྲོལ་བ་ལྟར་སྣང་བ་ནི། ཚེ་སྔ་མ་ལྟ་བ་སོགས་གང་ལ་གོམས་འདྲིས་ཆེ་བའི་ལས་འཕྲོའི་བྱེ་བྲག་དང༌། ནང་གི་རྩ་ཁམས་ལ་སོགས་པའི་རྟེན་འབྲེལ་གྱི་ཁྱད་པར་གྱིས་ཟུང་འཇུག་གི་ཡེ་ཤེས་སྐྱེ་བའི་སྣ་འདྲེན་ནི་ཐབས་ཀྱི་དབྱེ་བ་རེ་རེ་བས་བྱེད་པར་གསུངས་པས། ལྟ་བ་སོགས་དེ་དང་དེས་གྲོལ་བ་ལྟར་སྣང་བ་ཡིན་ནོ། །དཔེར་ན་ནད་པའི་ལུས་བརྟས་ཤིང་སྟོབས་རྒྱས་པ་བཟའ་བ་དང་བཏུང་པས་བྱེད་མོད་ཀྱི། བཟའ་བཏུང་ལ་སྤྲོ་བ་དེའི་ཡི་ག་འབྱེད་པ་ནི་ཟས་ཀྱི་ཁྱད་པར་སྨན་འགའ་ཞིག་དང༌།

ཞོ་དང་ཆང་ལ་སོགས་པ་ཡིན་པ་བཞིན་ནོ། །ལྔ་པ་ནི། ཐབས་ལམ་ཕྱོགས་རེ་བའི་དགོས་པ་དེའི་ཕྱིར་ན། ཐབས་ཀྱི་ཁྱད་པར་ལ་མི་དགོས་ཞེས་སྐུར་པ་འདེབས་ན་བླུན་པོ་ཡིན་པ་དང༌། འོན་ཀྱང་ཐབས་ལམ་རེ་རེ་བས་འཚང་རྒྱ་བར་སྒྲོ་འདོགས་ཤིང་འདོད་ན་ཤིན་ཏུ་འཁྲུལ་པ་ཡིན་པར་བཤད་དེ། ཐབས་ལམ་རེ་རེ་བས་འཚང་རྒྱ་བ་ནི་མདོ་རྒྱུད་ཀུན་དང་འགལ་བའི་ཕྱིར། སྒྲོ་སྐུར་སྤངས་ཟིན་པ་དེས་ན་སངས་རྒྱས་འདོད་པ་དག་གིས་སྨིན་བྱེད་ཀྱི་དབང་དང༌། དེས་མ་གྲོལ་ན་རིམ་པ་གཉིས་ལ་འབད་པར་གྱིས་ཏེ། སྨིན་གྲོལ་དེ་དག་ནི་འཚང་རྒྱ་བའི་ལམ་ཚང་ལ་མ་ ༼༢༦༣༽ ནོར་བ་ཡིན་པའི་ཕྱིར་རོ། །གཉིས་པ་མདོ་སྔགས་ལམ་གྱི་བགྲོད་ཚུལ་སོ་སོར་བཤད་པ་ལ་གཉིས་ཏེ། དཔེའི་སྒོ་ནས་སོ་སོར་བཤད། ཉམས་ལེན་གྱི་སྒོ་ནས་སོ་སོར་བཤད་པའོ། །དང་པོ་ནི། སངས་རྒྱས་ཐོབ་པ་ལ་ཐབས་ཤེས་ཀྱི་རྒྱུ་རྐྱེན་ཀུན་ཚོགས་དགོས་ན། འཚང་རྒྱ་པའི་ལམ་གྱི་རིམ་པ་མདོ་སྔགས་གང་ལ་བརྟེན་ནས་སྒྲུབ་ན་མྱུར་བ་དང་བཟང་བ་ཡིན་ཞེ་ན། མྱུར་བུལ་གྱི་རིམ་པ་དཔེ་དང་སྦྱར་བ་ནི། དཔེར་ན་ཞིང་པ་དག་གིས་སོ་ནམ་ཞག་དང་ཟླ་བ་མང་པོའི་བར་དུ་ཚུལ་བཞིན་དུ་བྱས་པས། ལོ་ཏོག་ཡང་ཞག་དང་ཟླ་བར་རིམ་གྱིས་སྨིན་པ་ལྟར། ཕ་རོལ་ཏུ་ཕྱིན་པའི་ལམ་དུ་ཞུགས་ནས་ཚོགས་བསགས་ན་གྲངས་མེད་གསུམ་གྱི་རིམ་པ་སོང་ནས་རྫོགས་འཚང་རྒྱ་བ་དང༌། ཡང་དཔེར་ན། རིག་སྔགས་ཀྱིས་བཏབ་པའི་ས་བོན་ནས་དང༌། ཡུངས་ཀར་སོགས་ནི་དུར་ཁྲོད་ཀྱི་སོལ་བ་ལ་སོགས་པའི་ཕྱེ་མའི་གཞི་ལ། བོང་བུའི་ཆུ་ལ་སོགས་པས་སྦངས་ཏེ་བཏབ་ན་ཉི་མ་གཅིག་ལ་ལོ་ཏོག་སྨིན་པ་ལྟར། རྡོ་རྗེ་ཐེག་པའི་ཐབས་ཀྱི་ཁྱད་པར་བསྐྱེད་རྫོགས་ཀྱི་གནད་ཤེས་ནས་བསྒོམས་ན། དབང་པོ་ཡང་རབ་ཀྱིས་མཐོང་བའི་ཆོས་ཚེ་འདི་ཉིད་ལ་སངས་རྒྱས་འགྲུབ་པ་ཡིན་ནོ། །གཉིས་པ་ལ་གཉིས་ཏེ། ཕར་ཕྱིན་ལམ་གྱི་བགྲོད་ཚུལ་བཤད། སྔགས་ཀྱི་ལམ་གྱི་བགྲོད་ཚུལ་བཤད་པའོ། །དང་པོ་ནི། ཕ་རོལ་ཏུ་ཕྱིན་པའི་ལམ་རིམ་ཇི་ལྟ་བུ་ཞེ་ན།

སྟོང་ཉིད་སྙིང་རྗེའི་སྙིང་པོ་ཅན་དང༌། ཕར་ཕྱིན་དྲུག་སོགས་བསྒོམ་པ་ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་ལམ་ཡིན་ཞིང༌། ལམ་དེ་ཡིས་དབང་པོ་རྣོ་ཞིང་བརྩོན་འགྲུས་ཇི་ལྟར་མྱུར་ན་ཡང་བསྐལ་པ་གྲངས་མེད་གསུམ་གྱི་དཀའ་བ་སྤྱད་དགོས་ཏེ། ཚོགས་སྦྱོར་དུ་ ༼༢༦༤༽ གྲངས་མེད་གཅིག མ་དག་ས་བདུན་དུ་གྲངས་མེད་གཅིག དག་པ་ས་གསུམ་དུ་གྲངས་མེད་གཅིག་སྟེ་གསུམ་དགོས་པའི་ཕྱིར་རོ། །དེ་ལྟ་བུ་ནི་རྫོགས་པའི་སངས་རྒྱས་བསྒྲུབ་པའི་ལམ་པོ་ཆེ་ཡིན་མིན་གྱི་རྩོད་པ་ཀུན་ལས་གྲོལ་བའི་ཆོས་ཡིན་པས། ཐེག་པ་ཆེན་པོའི་མཁས་པ་རྣམས་ཀྱིས་གུས་པས་བསྟན་རིགས་པ་ཡིན་ནོ། །གལ་ཏེ་ཕ་རོལ་ཏུ་ཕྱིན་པའི་ལམ་འདི་བཞིན་བསྒྲུབ་པར་འདོད་ན། རྡོ་རྗེ་ཕག་མོ་ལ་སོགས་པའི་བྱིན་རླབས་ཀྱི་ཆོ་ག་མེད་ཅིང༌། བདེ་ཆེན་ལྷན་ཅིག་སྐྱེས་པ་ལ་སོགས་པ་འདིར་མི་བསྒོམ། གཏུམ་མོ་དང་ཞུ་བདེ་ལ་སོགས་པའི་ཐབས་ལམ་དང་བྲལ། ཡེ་ཤེས་ཕྱག་རྒྱ་ཆེན་པོའི་ཐ་སྙད་ཀྱང་མེད་པ་ཡིན་ཏེ། ཕར་ཕྱིན་གྱི་ལམ་དེས་ནི་ཚེ་འདི་དང་བར་དོ་དང༌། ཕྱི་མ་སྐྱེ་བ་བདུན་ནམ་བཅུ་དྲུག་ཚུན་ལ་འཚང་རྒྱ་བ་ཕར་ཕྱིན་པ་ཁོང་མི་བཞེད་པའི་ཕྱིར། འདིས་ནི་ཡི་དམ་ལྷའི་བྱིན་རླབས་སོགས་བྱེད་པ་མྱུར་དུ་འཚང་རྒྱ་བའི་ལུགས་ཡིན་པར་བསྟན་ཏེ། དེ་དག་རྡོ་རྗེ་ཐེག་པའི་ཁྱད་ཆོས་ཡིན་པའི་ཕྱིར། འདིར་ཕ་རོལ་ཏུ་ཕྱིན་པའི་ལམ་རིམ་འཆད་པ་ཡང༌། རྡོ་རྗེ་ཐེག་པའི་ལམ་ཁྱད་པར་དུ་འཕགས་པ་ཤེས་པའི་ཆེད་ཡིན་ཏེ། གཞན་དུ་ན་ཕར་ཕྱིན་ལམ་གྱིས་ཀྱང་མྱུར་དུ་འཚང་རྒྱ་བ་ཡོད་དམ་སྙམ་པའི་དོགས་པ་འབྱུང་བའི་ཕྱིར་དང༌། དེ་ཡིས་ཇི་ལྟར་མྱུར་ན་ཡང༌། །གྲངས་མེད་གསུམ་གྱི་དཀའ་སྤྱད་དགོས། །ཞེས་པའི་ཚིག་ནུས་ཀྱང་དེ་ལྟར་དུ་གསལ་ལོ། །དེ་ལྟར་ཕར་ཕྱིན་ལམ་དེ་མྱུར་དུ་འཚང་རྒྱ་བའི་ལམ་མ་ཡིན་མོད། འོན་ཀྱང་རེ་ཞིག་སྔགས་ལ་མི་མོས་ན་ཐེག་པ་ཆེན་པོའི་སྡེ་སྣོད་དགོངས་འགྲེལ་དང་བཅས་པ་རྣམས་ལས་བྱུང་བ་བཞིན།

དང་པོར་བྱང་ཆུབ་ ༼༢༦༥༽ ཀྱི་མཆོག་ཏུ་སེམས་བསྐྱེད་ལ། དེ་ནས་གྲངས་མེད་གསུམ་དུ་ཚོགས་གཉིས་གསོག དག་སར་ཡང་དག་མཐའ་མངོན་དུ་མི་བྱ་བར་སྨོན་ལམ་ཡོངས་སུ་རྫོགས་པ་དང༌། སེམས་ཅན་ཡོངས་སུ་སྨིན་པ་དང༌། སངས་རྒྱས་ཀྱི་ཞིང་སྣོད་བཅུད་ཀྱིས་བསྡུས་པ་རྣམས་ལེགས་པར་སྦྱོང་བ་སྟེ། རྫོགས་སྨིན་སྦྱང་གསུམ་ཡང་མཐར་ཕྱིན་པར་བྱས་ཏེ། དེ་ལྟར་སེམས་བསྐྱེད་ནས་བཟུང་དེ་དག་ཚུལ་བཞིན་དུ་ཉམས་སུ་བླངས་པས། ས་བཅུ་པའི་རྒྱུན་གྱི་མཐའ་མར་བདུད་བཞི་ལྷག་མ་མ་ལུས་པར་བཏུལ་ནས། རྫོགས་པའི་སངས་རྒྱས་ཐོབ་པར་གསུངས་པའི་ཕྱིར། པཎ་ཆེན་གྱིས། ས་བཅུའི་མཐའ་མར་བདུད་བཏུལ་བའི། །བཤད་པ་གཞུང་ལུགས་གང་གིས་སྟོན། །ཞེས་དྲིས་ནས། སྤང་བྱ་འཕོ་བའི་བག་ཆགས་ལ་བདུད་ཀྱི་ངོས་འཛིན་གནང༌། ཀུན་མཁྱེན་ཆེན་པོས། དགྲ་རྣམས་ལས་ནི་འདས་པ་དང༌། །ཞེས་པ་རྩ་འགྲེལ་དྲངས་ནས། བདུད་བཞིའི་གནས་ངན་ལེན་ཕྲ་ཞིང་ཕྲ་བ་རྒྱུན་མཐའི་ཡེ་ཤེས་ཀྱིས་སྤོང་བས་དེ་ལ་ངོས་འཛིན་མཛད་དོ། །དེ་ལྟར་མཁས་པའི་བཞེད་ཚུལ་གཉིས་ལས། སྔ་མ་ནི་འདིར་ཆེར་མ་འབྲེལ་ཏེ། འཕོ་བའི་བག་ཆགས་ནི་གསང་སྔགས་ཀྱི་ཐུན་མོང་མ་ཡིན་པའི་སྤང་བྱ་དང་ཁ་སྐད་ཡིན་པའི་ཕྱིར། དེས་ན་ཕྱི་མ་ཉིད་འཐད་པ་ལས་འོས་མེད་དེ། བདུད་བཞིའི་གནས་ངན་ལན་ཕྲ་ཞིང་ཕྲ་བ་ནི་ས་བཅུ་པའི་རྒྱུན་མཐའ་མས་སྤོང་ཞིང༌། དེ་སྤངས་མ་ཐག་ཏུ་སངས་རྒྱས་ཐོབ་པ་ནི་མངོན་རྟོགས་རྒྱན་གྱི་ལུང་གཙང་མ་ཡིན་པའི་ཕྱིར། སྤོས་ཊཱིཀ་ལས། བྱང་ཆུབ་ཀྱི་ཤིང་དྲུང་དུ་སྟོང་ཉིད་སྙིང་རྗེ་ཟུང་འཇུག་གི་ཏིང་ངེ་ ༼༢༦༦༽ འཛིན་ལ་མཉམ་པར་བཞག་སྟེ། སྲོད་ལ་བདུད་བཏུལ་ནས། ཐོ་རངས་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་སྟེ། ཞེས་གསུངས་པ་ཡང་བྱེ་བྲག་སྨྲ་བའི་འགྲེས་ཤོར་བས་འདིར་མི་འཐད་དེ། འཛམ་གླིང་འདིར་མཛད་པ་བཅུ་གཉིས་ཀྱི་ཚུལ་སྟོན་པའི་གོང་དུ་འོག་མིན་དུ་སངས་རྒྱས་ཟིན་པའི་ཕྱིར་རོ། །གཉིས་པ་ནི། སྔགས་ཀྱི་ཉེ་ལམ་བགྲོད་ཚུལ་གྱི་རིམ་པ་ཇི་ལྟ་བུ་ཞེ་ན།

ཕ་རོལ་ཏུ་ཕྱིན་པའི་གཞུང་ནས་བཤད་པའི་བསྐལ་པ་གྲངས་མེད་གསུམ་གྱི་དཀའ་སྤྱད་ལ་སོགས་པ་སྔར་བཤད་པ་དེ་དག་མི་ནུས་པར། གལ་ཏེ་གསང་སྔགས་རྡོ་རྗེ་ཐེག་པའི་ལམ་བསྒོམས་པ་ལ་བརྟེན་ནས་ཚེ་འདིའམ་བར་དོ་སོགས་སུ་སངས་རྒྱས་བསྒྲུབ་པར་འདོད་ན་ཐོག་མར་སྨིན་བྱེད་ནོར་པ་མེད་པའི་དབང་བཞི་བླང་དགོས་ཏེ། དེ་ནི་རྡོ་རྗེ་ཐེག་པའི་ལམ་གྱི་རྩ་བ་ཡིན་པའི་ཕྱིར། དབང་པོ་ཤིན་ཏུ་རྣོ་ཞིང་ཚོགས་བསགས་ན་དེ་ཙམ་གྱིས་གྲོལ་བ་ཡང་སྲིད་མོད། གལ་ཏེ་མ་གྲོལ་ན་རང་བཟོའི་དཀྲོང་བསྐྱེད་དང༌། དྲོད་ཙམ་གྱི་ཆོག་པར་འཛིན་པ་ལ་སོགས་པའི་འཁྲུལ་པ་མེད་པའི་རིམ་གཉིས་རྒྱུད་སྡེ་ལས་ཇི་ལྟར་གསུངས་པ་བཞིན་བསྒོམ་པར་བྱ་སྟེ། རིམ་གཉིས་ཀྱི་གནད་མ་འཁྲུལ་བར་བསྒོམས་ན་མྱུར་དུ་འཚང་རྒྱ་བའི་ཕྱིར། དབང་དང་རིམ་གཉིས་དེ་ལས་བྱུང་བའི་མཚོན་བྱེད་དཔེའི་ཡེ་ཤེས་ཕྱག་རྒྱ་ཆེན་པོ་སྐྱེས་པའི་ཚེ། ཕྱག་ཆེན་གྱི་རྒྱུན་དེ་ཉིད་ཡང་ནས་ཡང་དུ་གོམས་པར་བྱ་སྟེ། གོམས་པས་དྲོད་ཐོབ་པའི་རྟགས་མཉམ་གཞག་ཏུ་འཇིག་རྟེན་ཆོས་བརྒྱད་མགོ་སྙོམས་པ་འབྱུང་བའི་ཕྱིར། མགོ་སྙོམས་པ་དེ་ནས་འཁོར་འདས་ལ་བླང་དོར་ཐ་དད་དུ་མི་འཛིན་པར་རོ་གཅིག་ཏུ་བསྲེ་བའི་ཕྱིར། ཀུན་འདར་འཇིག་རྟེན་ ༼༢༦༧༽ པའི་མངོན་དུ་སྤྱོད་པ་ལ་སོགས་པ་རྣམ་པར་དག་པའི་སྤྱོད་པ་རྣམས་སྤྱད་པར་བྱ་སྟེ། དེ་ལྟར་སྤྱད་པས་ནང་ལུས་ཀྱི་སྤྱི་བོ་ལ་སོགས་པའི་ཡུལ་སོ་བདུན་གྱི་རླུང་སེམས་དབུ་མར་ཞུགས་ཏེ། ས་ལམ་ཀུན་བགྲོད་ནས་རྡོ་རྗེ་འཛིན་པའི་ས་དགེ་བ་སྟེ་མཆོག་བཅུ་གསུམ་པ་ནི་ཐོབ་པར་འགྱུར་བ་ཡིན་པའི་ཕྱིར། ལམ་གྱི་བགྲོད་ཚུལ་འདི་ལྟ་བུ་ནི་དུས་གསུམ་སངས་རྒྱས་རྣམས་ཀྱི་བསྟན་པ་དམ་པའི་ཆོས་ཀྱི་སྙིང་པོ་མཐར་ཐུག་པ་དང༌། རྣལ་འབྱོར་རྒྱུད་མན་ཆད་ལ་སྦས་པས་བླ་མེད་ཀྱི་རྒྱུད་སྡེ་རྣམས་ཀྱི་གསང་ཚིག་མཆོག་ཡིན་པར་ཤེས་པར་བྱ་སྟེ། སྐལ་ལྡན་འཚང་རྒྱ་བ་ལ་ཉེ་བའི་ལམ་རིམ་མཆོག་ཏུ་གྱུར་པ་ནི་ལམ་བགྲོད་ཚུལ་འདི་ཉིད་ཡིན་པའི་ཕྱིར།

གཞུང་འདིར་མདོ་སྔགས་གཉིས་ཀྱི་ལམ་བགྲོད་ཚུལ་ཐ་དད་པ་གཉིས་བསྟན་ནས། འབྲས་བུ་སངས་རྒྱས་ཀྱང་ཐ་དད་དུ་ཐོབ་པ་ལྟར་བཤད་སྣང་བས། མདོ་སྔགས་གཉིས་ལམ་མྱུར་བུལ་ཙམ་མ་གཏོགས་འབྲས་བུ་ལ་བཟང་ངན་མེད་པ་ཡིན་ནམ། དེ་ལྟར་ན་ཕ་རོལ་ཏུ་ཕྱིན་པས་སངས་རྒྱས་ཀྱི་སར་འདོད་པའི་ས་བཅུ་གཅིག་པ་དེ། ས་བཅུ་གསུམ་པར་འགྱུར་ཏེ། དེ་སངས་རྒྱས་ཀྱི་ས་གང་ཞིག སངས་རྒྱས་ཀྱི་ས་ལ་བཟང་ངན་མེད་པའི་ཕྱིར་ཞེ་ན། འདི་ལ་མཁས་པའི་བཞེད་པ་འགོད་པ་དང༌། འཁྲུལ་མེད་ཀྱི་གནད་བཤད་པ་གཉིས། དང་པོ་ནི། དགའ་གདོང་ཊཱིཀྐར། ཕར་ཕྱིན་རང་རྐང་གི་ལམ་ལ་བརྟེན་ནས་སངས་རྒྱས་ཐོབ་པ་ཡོད་པའི་ཤེས་བྱེད་དུ། གཞུང་འདིར། གང་ཞིག་སངས་རྒྱས་བྱེད་འདོད་ན། །དེ་ཡིས་འདི་བཞིན་སྦྱང་བར་བྱ། །ཞེས་གདམས་ནས། སྤྱོད་རྒྱུའི་ལམ་ལ། ཡང་ན་ཕ་རོལ་ཕྱིན་པ་ཡི། །ཞེས་ ༼༢༦༨༽ སོགས་ཀྱིས་ཕར་ཕྱིན་ལམ་དང༌། རྡོ་རྗེ་ཐེག་པའི་ལམ་གཉིས་སུ་བསྟན་པ་འདི་འདྲེན་པར་མཛད་ནས། མདོ་སྔགས་ཀྱི་སངས་རྒྱས་གཉིས་པོ་དེ་སངས་རྒྱས་མཚན་ཉིད་པར་མཚུངས་ཀྱང༌། མདོ་ལུགས་ཀྱི་སངས་རྒྱས་སྔགས་ལུགས་ཀྱི་དེ་ལས་སྤངས་རྟོགས་དམན་པར་བཞེད་དེ། དེའི་རྒྱུ་མཚན་བདག་མེད་བསྟོད་འགྲེལ་ལས། མདོ་སྔགས་གཉིས་རྒྱུ་ལ་ཁྱད་པར་ཞུགས་པས་འབྲས་བུ་ལ་ཡང་ཁྱད་པར་ཡོད་པ། ཆུས་བཅུས་པའི་སྐྱུ་རུ་ར་དང༌། འོ་མས་བཅུས་པའི་སྐྱུ་རུ་རའི་དཔེ་དང་སྦྱར་ནས་གསུངས་པ་ལ་བརྟེན་པ་ཡིན་ནོ། །ངོར་པའི་རྗེས་འབྲང་ཁ་ཅིག དོན་གཅིག་ན་ཡང་མ་རྨོངས་དང༌། །ཞེས་མདོ་སྔགས་གཉིས་ཐོབ་བྱའི་འབྲས་བུ་གཅིག་པར་བཤད་པས། ཕར་ཕྱིན་ནས་བཤད་པའི་ས་བཅུ་གཅིག་པ་དང༌། སྔགས་ནས་བཤད་པའི་ས་བཅུ་གསུམ་པ་གཉིས་དོན་གཅིག དེས་ན་སྔགས་ལུགས་ཀྱི་ས་བཅུ་གཅིག་པ་དང་བཅུ་གཉིས་པ་གཉིས་ས་བཅུ་པའི་ཁོངས་སུ་བསྡུ་ཟེར། ག་གཟི་རིན་ཆེན་དཔལ་གྱིས་ཀུན་མཁྱེན་ཆེན་པོ་ལ། ཕར་ཕྱིན་ཐེག་པའི་བཅུ་གཅིག་དང༌། །རྡོ་རྗེ་ཐེག་པའི་བཅུ་གསུམ་པ། །དོན་གཅིག་མིང་གིས་དབྱེ་མིན་ནམ། །ཞེས་དྲི་བ་ཞུ་བའི་དགོངས་གཞི་ཡང༌།

ངོར་པའི་རྗེས་འབྲང་བླ་མའི་གསུང་སྒྲོས་མ་ཟིན་པ་ཕལ་ཆེར་གྱིས་དེ་གཉིས་དོན་གཅིག་ཏུ་འདོད་པའི་ཁ་སྐད་གྲགས་ཆེ་བ་ལས་བྱུང་བ་ཡིན་ནོ། །གཉིས་པ་འཁྲུལ་མེད་ཀྱི་གནད་ནི། ཕར་ཕྱིན་རང་རྐང་ལ་བརྟེན་ནས་སངས་རྒྱས་ལྟ་ཞོག ས་བཅུ་གཅིག་པ་ཙམ་ཡང་ཐོབ་པ་མེད་དེ། ས་བཅུ་གཅིག་པ་ནི་སྔགས་ཀྱི་ཐུན་མོང་མ་ཡིན་པའི་ས་ཡིན་པའི་ཕྱིར་ཏེ། དེ་སྦས་པའི་ས་ 

༼༢༦༩༽ གསུམ་པོ་གང་རུང་ཡིན་པའི་ཕྱིར། དགའ་གདོང་པ། ཕར་ཕྱིན་རང་རྐང་ལ་བརྟེན་ནས་སངས་རྒྱས་པ་སངས་རྒྱས་སུ་ཁས་བླངས་ནས། སངས་རྒྱས་ལ་མཆོག་དམན་འབྱེད་པ་ནི་ཧ་ཅང་ཐལ་ཏེ། འོ་ན་ཕར་ཕྱིན་རང་རྐང་ལ་བརྟེན་ནས་སངས་རྒྱས་པའི་སངས་རྒྱས་ཆོས་ཅན། ཁྱོད་རྫོགས་པའི་སངས་རྒྱས་ཡིན་པར་ཐལ། སངས་རྒྱས་ཡིན་པའི་ཕྱིར། འདོད་ན། སྤང་རྟོགས་རྫོགས་པའི་སངས་རྒྱས་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཁྱོད་ལས་སྤང་རྟོགས་ལྷག་པའི་སངས་རྒྱས་ཡོད་པའི་ཕྱིར་ཏེ། སྔགས་ལུགས་ཀྱི་སངས་རྒྱས་དེ་ཁྱོད་ལས་སྤང་རྟོགས་ལྷག་པའི་ཕྱིར། རྟགས་ཁས། ཡང་དེ་ཆོས་ཅན། སངས་རྒྱས་མ་ཡིན་པར་ཐལ། མཐར་ཐུག་གི་འབྲས་བུ་མ་ཡིན་པའི་ཕྱིར་ཏེ། ཁྱོད་ལས་ལྷག་པའི་ཐོབ་བྱའི་འབྲས་བུ་གཞན་ཡོད་པའི་ཕྱིར་ཏེ། སྔགས་ལུགས་ཀྱི་སངས་རྒྱས་དེ་དེ་ལྟར་ཡིན་པའི་ཕྱིར། གཞུང་འདིར། གྲངས་མེད་གསུམ་གྱི་རྫོགས་འཚང་རྒྱ། །ཞེས་དང༌། ས་བཅུའི་མཐའ་མར་བདུད་བཏུལ་ནས། །རྫོགས་པའི་སངས་རྒྱས་ཐོབ་པར་གསུངས། །ཞེས་བཤད་པ་ནི། ཕ་རོལ་ཏུ་ཕྱིན་པ་བ་དག་རང་ལུགས་ཀྱི་ལམ་རང་རྐང་ལ་བརྟེན་ནས་སྤངས་རྟོགས་མཐར་ཐུག་པའི་སངས་རྒྱས་མཚན་ཉིད་པ་ཐོབ་པར་འདོད་པས། དེའི་ལུགས་བཀོད་པ་ཡིན་ཏེ། ཐོབ་པར་གསུངས་ཞེས་པ་ཡང༌། ཕར་ཕྱིན་རང་རྐང་ལས་གསུངས་ཞེས་པའི་དོན་ཡིན་པའི་ཕྱིར་དང༌། གོང་དུ། ཕྱི་མར་འཚང་རྒྱ་ཁོང་མི་བཞེད། །ཅེས་པའི་ཚིག་གི་ཤུགས་ཀྱིས་ཀྱང༌། གྲངས་མེད་གསུམ་གྱི་རྫོགས་ ༼༢༧༠༽ འཚང་རྒྱ་བ་ཕ་རོལ་ཏུ་ཕྱིན་པ་རང་གི་འདོད་ཚུལ་ཙམ་དུ་བསྟན་པའི་ཕྱིར། ཕར་ཕྱིན་ནས་བཤད་པའི་བཅུ་གཅིག་པ། སྔགས་ནས་བཤད་པའི་བཅུ་གསུམ་པར་འདོད་པ་ཡང༌། བདག་མེད་བསྟོད་འགྲེལ་གྱི་ལུང་གིས་ཁེགས་པ་ཡིན་ཏེ། ཇི་ལྟར་ན། ཕར་ཕྱིན་ནས་བཤད་པའི་ས་བཅུ་གཅིག་པ་ཆོས་ཅན། ཁྱོད་ས་བཅུ་གསུམ་པ་མ་ཡིན་པར་ཐལ། ཁྱོད་དང་ས་བཅུ་གསུམ་པ་གཉིས་ལ་མཆོག་དམན་གྱི་ཁྱད་པར་ཡོད་པའི་ཕྱིར་ཏེ། ཁྱོད་དང་སྔགས་ལུགས་ཀྱི་སངས་རྒྱས་གཉིས་ལ་མཆོག་དམན་གྱི་ཁྱད་པར་ཡོད་པའི་ཕྱིར་ཏེ།

ཁྱོད་ཆུས་སྦགས་པའི་སྐྱུ་རུ་རའི་དཔེས་བསྟན་ལ། སྔགས་ལུགས་ཀྱི་སངས་རྒྱས་དེ་འོ་མས་བཅུས་པའི་སྐྱུ་རུ་རའི་དཔེས་བསྟན་པའི་ཕྱིར། གཏན་ཚིགས་གྲུབ་ཅིང་ཁྱབ་པ་ཡོད་དེ། བདག་མེད་བསྟོད་འགྲེལ་ལས། རྒྱུ་ལ་ཁྱད་ཞུགས་པས་འབྲས་བུ་ལ་ཁྱད་ཞུགས་པ་ཆོས་ཉིད་དེ། ཆུས་བཅུས་པའི་སྐྱུ་རུ་ར་དང༌། འོ་མས་བཅུས་པའི་སྐྱུ་རུ་ར་བཞིན་ནོ། །ཞེས་གསལ་བར་བཤད་པའི་ཕྱིར། དེས་ན། དོན་གཅིག་ན་ཡང་མ་རྨོངས་དང༌། །ཞེས་བཤད་པ་ནི། མདོ་སྔགས་གཉིས་ཀའི་ཐོབ་བྱའི་འབྲས་བུ་སྤངས་རྟོགས་མཐར་ཐུག་བརྙེས་པ་ལ་སངས་རྒྱས་སུ་འཇོག་པ་མཐུན་པས། མདོ་སྔགས་གཉིས་རྫོགས་པའི་སངས་རྒྱས་ཀྱི་མཚན་ཉིད་ལ་མཐུན་ཞེས་བཤད་པ་དེ་ཡིན་ལ། འོན་ཀྱང་མཚན་གཞི་ལ་མི་མཐུན་ཏེ་ཕ་རོལ་ཏུ་ཕྱིན་པས་ས་བཅུ་ལས་གཞན་པའི་བྱང་སེམས་འཕགས་པའི་ས་མེད་པས་ས་བཅུ་གཅིག་པ་སངས་རྒྱས་ཀྱི་ས་དང༌། རྡོ་རྗེ་ཐེག་པས་སློབ་ལམ་ས་བཅུ་གཉིས་པ་བཞེད་པས། ས་བཅུ་གསུམ་པ་སངས་རྒྱས་ཀྱི་སར་བཞེད་པའི་ཕྱིར། དེ་སྐད་དུ། ༼༢༧༡༽ སམ་བུ་ཊ་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ། །ཞེས་གསུངས་སོ། །དེ་ཡང་སངས་རྒྱས་ཡིན་ལ་ཞེས་པ་ཡན་གྱིས་མདོ་ལུགས་ཀྱི་སངས་རྒྱས་ཀྱི་མཚན་གཞི་ངོས་བཟུང་ནས། དེ་སངས་རྒྱས་བཏགས་པ་བར་བསྟན། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ་ཞེས་པས། སྔགས་ལུགས་ཀྱི་སངས་རྒྱས་ཀྱི་མཚན་གཞི་བསྟན་པ་ཡིན་ཏེ། བསམ་གྱིས་མི་ཁྱབ་པའི་གནས་མངོན་དུ་མ་བྱས་པའི་དོན་ནི། ཡུལ་དང་ཡུལ་ཅན་གྱི་སྣང་བ་ཐམས་ཅད་བདེ་སྟོང་དུ་རོ་གཅིག་ཏུ་འདྲེས་པའི་སངས་རྒྱས་རང་སྣང་གི་ཡེ་ཤེས་མངོན་དུ་མ་གྱུར་པ་བཅུ་གཅིག་ཀུན་ཏུ་འོད་ཀྱི་ས་ལྟ་བུ་ཡིན་ལ། དེ་ནི་ལམ་བདེ་བ་ནས་བདེ་བར་གཤེགས་པས་ན་བདེ་གཤེགས་དང༌། སངས་རྒྱས་ལ་ཉེ་ཞིང་ཕར་ཕྱིན་ཐེག་པར་སངས་རྒྱས་སུ་བཤད་པས་ན་སངས་རྒྱས་ཀྱི་མིང་གིས་བཏགས་པ་ཙམ་དང༌།

ཤེས་བྱའི་སྒྲིབ་པ་ཕྲ་ཞིང་ཕྲ་བ་རྣམས་སྤངས་པས། སྔར་བཤད་པའི་རང་སྣང་གི་ཡེ་ཤེས་མངོན་དུ་གྱུར་བ་ས་བཅུ་གསུམ་པ་ནི་སངས་རྒྱས་ཀྱི་མཚན་གཞི་མཚན་ཉིད་པ་ཡིན་ནོ། །ཞེས་སྟོན་པ་ལ། གང་དག་ཅེས་སོགས་ཀྱི་རྒྱུད་ཚིག་འདི་བྱུང་བའི་ཕྱིར། དེ་ལྟར་མ་བྱུང་ན་རྩེ་མོའི་གནད་ཀྱི་གསལ་བྱེད་དང༌། ས་པཎ་གྱི་བསྟོད་འགྲེལ་ལས་ཚུལ་འདི་བཞིན་དུ་གསུངས་པ་དང་འགལ་ལོ། །ས་བཅུ་གཅིག་པ་སངས་རྒྱས་ཀྱི་སར་བྱས་ནས། དེ་ཕར་ཕྱིན་གྱི་ལམ་ཁོ་ནས་ཐོབ་པར་ཕ་རོལ་ཏུ་ཕྱིན་པ་བ་རང་འདོད་ཀྱང༌། རྡོ་རྗེ་ཐེག་པས་གཞལ་ན་དེ་ལྟར་ ༼༢༧༢༽ མ་ཡིན་ཏེ། ཕར་ཕྱིན་རང་རྐང་གི་ལམ་དུ་ས་བཅུ་པ་ཚུན་བགྲོད་པའི་ནུས་པ་ལས་མེད་ཅིང༌། བསྐལ་པ་གྲངས་མེད་གསུམ་དུ་ཚོགས་བསགས་པ་ཡང་ས་བཅུ་པ་ཚུན་ཆད་དུ་ཡིན་པའི་ཕྱིར། དེ་ལྟར་ས་བཅུ་པ་ཚུན་ཕར་ཕྱིན་ལམ་གྱིས་བགྲོད་ཟིན་པ་དེ་སྔགས་ལམ་ལ་འཇུག་པ་ན་ལམ་གཞན་གྱིས་བར་མ་ཆོད་པར་དེ་མ་ཐག་ས་བཅུ་གཅིག་པར་ཞུགས་ནས། ས་ལྷག་མ་གསུམ་སྔགས་ལམ་གྱིས་བགྲོད་པ་ཁོ་ན་ཡིན་ནོ། དེས་མཚོན་ནས་ཚོགས་སྦྱོར་གཉིས་ཕར་ཕྱིན་གྱིས་བགྲོད་ཟིན་པ་ས་དང་པོ་ནས་སྔགས་ལ་ཞུགས་ཏེ་དེ་ཡན་ཆད་སྔགས་ཀྱིས་བགྲོད་པ་དང༌། ས་དང་པོ་མན་ཆད་ཕར་ཕྱིན་གྱིས་བགྲོད་ནས། ས་གཉིས་པ་ནས་སྔགས་ལ་ཞུགས་ཏེ། དེ་ཡན་ཆད་སྔགས་ཀྱིས་བགྲོད་པ་དང༌། ས་དྲུག་པ་མན་ཆད་ཕར་ཕྱིན་གྱིས་བགྲོད་ནས། ས་བདུན་པ་ནས་སྔགས་ལ་ཞུགས་ཏེ། དེ་ཡན་ཆད་སྔགས་ཀྱིས་བགྲོད་པ་སོགས་མང་དུ་ཡོད་དེ། དོན་འདི་དག་ས་ཆེན་གྱི་ལམ་འཇུག་ལྡོག་གི་ཡིག་ཆུང་ན་ཞིབ་པར་གསལ་ལོ། །གནད་དེ་དག་གི་ཕྱིར་ན། སྔགས་ཀྱི་འཕགས་པ་ལ་སྔགས་ཀྱི་ཚོགས་སྦྱོར་སྔོན་དུ་འགྲོ་དགོས་པའི་ངེས་པ་མེད་དེ། ས་དང་པོ་མན་ཆད་ཕར་ཕྱིན་ལམ་གྱིས་བགྲོད་ཟིན་པ་སྔགས་ལ་འཇུག་པ་ན། དེ་མ་ཐག་ས་གཉིས་པ་ནས་ཞུགས་ཆོག་པ་སོགས་ལམ་འཇུག་ལྡོག་གི་ཡིག་ཆུང་ན་དངོས་སུ་གསལ་བའི་ཕྱིར། ས་ལྷག་མ་གསུམ་སྦས་པ་ཡིན་པའི་རྒྱུ་མཚན་ནི།

ས་བཅུ་གཅིག་པ་ཕ་རོལ་ཏུ་ཕྱིན་པར་མིང་ཙམ་གྲགས་ཀྱང་དོན་མ་བཤད་པས་མིང་མ་སྦས་ལ་དོན་སྦས་པ་དང༌། ས་བཅུ་གཉིས་པ་ནི་མིང་ ༼༢༧༣༽ དོན་གང་ཡང་ཕ་རོལ་ཏུ་ཡིན་པར་མ་བཤད་པས་མིང་དོན་གཉིས་ཀ་སྦས་པ་དང༌། ས་བཅུ་གསུམ་པ་ནི་དོན་སྐུ་གསུམ་ཡེ་ཤེས་བཞི་ཕ་རོལ་ཏུ་ཕྱིན་པར་བཤད་ཅིང་མིང་དངོས་སུ་མ་བཤད་པས། དོན་མ་སྦས་པ་ལ་མིང་སྦས་པའི་ས་ཡིན་ལ། དེ་བས་ན་དོན་སྦས་ན་སྦས་པ་དང༌། མིང་སྦས་ན་སྦས་པས་ཁྱབ། མིང་མ་སྦས་ན་མ་སྦས་པ་དང༌། དོན་མ་སྦས་ན་མ་སྦས་པས་མ་ཁྱབ་པའི་རྣམ་དབྱེ་གཅེས་པ་ཡིན་ནོ། །ས་ལམ་གྱི་སྐབས་འདིར་གནད་ཀྱི་དོན་མཐའ་ཡས་པ་ཞིག་མཆིས་ཀྱང༌། ཀུན་མཁྱེན་བླ་མའི་སྡོམ་གསུམ་ཊཱིཀྐ་དང༌། སྡོམ་གསུམ་ཁ་སྐོང་དུ་རྒྱས་པར་གསལ་བས་དེར་བལྟ་བར་བྱའོ། །གསུམ་པ་ནི། སེམས་ཅན་གང་ཞིག་སངས་རྒྱས་བྱེད་པར་འདོད་ན། སངས་རྒྱས་འདོད་པ་དེ་ཡིས་ལམ་འདི་བཞིན་དུ་སྤྱད་པར་བྱ་སྟེ། ཇི་ལྟར་ན། ཡང་ན་ཕ་རོལ་ཏུ་ཕྱིན་པའི་མདོ་ལས། སེམས་བསྐྱེད་པ་ནས་རྫོགས་སྨིན་སྦྱང་གསུམ་གྱི་བར་ཇི་ལྟར་འབྱུང་བ་གཞན་ཉམས་ལེན་གྱིས། ཡང་ན་རྡོ་རྗེ་ཐེག་པའི་རྒྱུད་སྡེ་ལས། སྨིན་བྱེད་ཀྱི་དབང་གྲོལ་བྱེད་ཀྱི་རིམ་གཉིས་དེ་དག་ལས་ཕྱག་ཆེན་སྐྱེས་པས་སྤྱོད་པ་སྤྱད་དེ་ས་ལམ་བགྲོད་ཚུལ་གསུངས་པ་བཞིན་དུ་ཉམས་སུ་མྱོང་སྟེ་ལེན་རིགས་པ་ཡིན་ནོ། །ཚུལ་འདི་གཉིས་མིན་པའི་ཐེག་ཆེན་སངས་རྒྱས་རྣམས་ཀྱིས་གསུངས་པ་མེད་དེ། མདོ་སྔགས་གང་རུང་གི་ལམ་རིམ་ལས་གཞན་པའི་འཚང་རྒྱ་བའི་ལམ་རིམ་མེད་པའི་ཕྱིར། མདོ་ལམ་ལ་བརྟེན་ནས་འཚང་རྒྱ་བ་དེ་མཐར་སྔགས་ལ་ལྟོས་དགོས་ཀྱང༌། སྔགས་ལམ་གྱི་འབད་རྩོལ་ཆུང་ངུས་ས་ལྷག་མ་མྱུར་དུ་བགྲོད་པ་ཙམ་མ་གཏོགས། ལམ་ ༼༢༧༤༽ ཕལ་ཆེ་བ་མདོ་ལ་བརྟེན་ནས་སོང་ཟིན་པས། འཚང་རྒྱ་བའི་ལམ་རིམ་ལ་མདོ་སྔགས་གཉིས་རང་སར་རྐང་ཚུགས་པ་རེ་འཆད་པ་ཡིན་ནོ། །བཞི་པ་མདོ་སྔགས་གཉིས་དང་མ་འབྲེལ་ཆོས་ལུགས་དགག་པ་ལ་བདུན་ཏེ།

སངས་རྒྱས་བསྟན་དང་མ་འབྲེལ་ཆོས་པ་དགག སྡོམ་པའི་དགེ་དང་མ་འབྲེལ་ཐར་ལམ་དགག ངེས་འབྱུང་བློ་དང་མ་འབྲེལ་སོ་ཐར་དགག སྡེ་སྣོད་ལུགས་དང་མ་འབྲེལ་སེམས་བསྐྱེད་དགག རྒྱུད་སྡེ་དག་དང་མ་འབྲེལ་གསང་སྔགས་དགག དབང་བསྐུར་དག་དང་མ་འབྲེལ་བླ་མ་དགག སྡོམ་གསུམ་མ་འབྲེལ་དགེ་སྦྱོང་སོགས་སུ་དགག་པའོ། །དང་པོ་ནི། ད་ལྟ་གངས་རིའི་ཁྲོད་ཀྱི་ཆོས་པ་ཕལ་ཆེར་ནི། འདུལ་བ་དང་ཕ་རོལ་ཏུ་ཕྱིན་པ་དང༌། རྡོ་རྗེ་ཐེག་པ་གསུམ་པོ་གང་རུང་དུ་གཏོགས་པ་དཀའ་སྟེ། རྒྱུ་མཚན་ཚུལ་ཁྲིམས་ཀྱི་བསླབ་པ། ཏིང་ངེ་འཛིན་གྱི་བསླབ་པ། ཤེས་རབ་ཀྱི་བསླབ་པ་དང་གསུམ་པོ་མི་སྦྱང་ཞིང་མི་སློབ་པས་ཕ་རོལ་ཏུ་ཕྱིན་པའི་ཆོས་ལུགས་མ་ཡིན། སྨིན་བྱེད་ཀྱི་དབང་བཞི་དང་ལམ་རིམ་གཉིས་མི་སྒྲུབ་ཅིང་དེ་དག་དང་མི་ལྡན་པས་བླ་མེད་རྡོ་རྗེ་ཐེག་པའི་བསྟན་པ་མིན། འདུལ་བའི་སྡེ་སྣོད་ནས་དང་པོ་སྡོམ་པ་ལེན་པ། བར་དུ་བསྲུང་བ། ཉམས་པ་ཕྱིར་འཆོས་ལུགས་གསུངས་པ་རྣམས་མི་ཤེས་ཤིང་མི་བསྒྲུབ་པས་ཉན་ཐོས་ཀྱིའང་ཆོས་ལུགས་མ་ཡིན་པའི་ཕྱིར། གསུམ་པོ་གང་རུང་དུ་མི་གཏོགས་མོད་ཀྱི་འོན་ཀྱང་ཆོས་པར་མིང་དུ་ཁས་འཆེ་བ་ཀྱེ་མ་མཚར་ཆེ་སྟེ། སུ་གང་གིས་བསྟན་པར་འགྱུར་བསམས་ན་བསྟན་པ་འདིའི་ནང་དུ་མི་གཏོགས་པར་གསལ་བའི་ཕྱིར། དཔེར་ན་སྨད་འཚོང་མའི་ཁྱིམ་དུ་ཕ་འདི་ཡིན་ངོས་བཟུང་མེད་པའི་བུ་མང་ ༼༢༧༥༽ ཡང༌། རིགས་རུས་འདི་ཡིན་གྱི་ནང་དུ་ཆུད་མི་ནུས་པ་དེ་བཞིན་དུ། སངས་རྒྱས་ཀྱིས་གསུངས། སྡུད་པ་པོས་བསྡུས། གྲུབ་ཐོབ་ཀྱིས་བསྒོམ། པཎྜི་ཏས་བཤད། ལོ་ཙཱ་བས་བསྒྱུར་བ་སོགས་ཀྱི་ཁུངས་ནས་མ་བྱུང་བའི་ཆོས་པ་ངོ་མཚར་ཅན་བོད་འདི་ན་མང་ཡང་བསྟན་པའི་ནང་དུ་ཆུད་པ་མ་ཡིན་ནོ། །དེ་ལྟ་བུའི་ཆོས་པ་བསྟན་པའི་ནང་དུ་མི་ཆུད་པ་དེས་ན། ཆོས་དེས་ཀྱང་འཚང་རྒྱ་བ་ལ་མི་ཕན་ཏེ། དཔེར་ན་དག་དུག་ཧྲལ་ཧྲུལ་བསྡུས་པའི་གོས་ལ་ནི་ཡ་རབས་ཆེན་པོ་རྣམས་ཀྱི་ཆས་ཏེ་ན་བཟའ་མི་རུང་བ་དེ་བཞིན་དུ།

ཐེག་པ་གོང་འོག་དང༌། གདམས་ངག་སྣ་ཚོགས་ནས་ཐུན་ཚགས་བསྡུས་པའི་ཆོས་ཀྱིས་བསྟན་ལ་གུས་པའི་ངང་ཅན་འཚང་མི་རྒྱ་བས་སོ། །གཞུང་འདིར་དབང་དང་རིམ་པ་གཉིས་དང་མི་ལྡན་པ་ཙམ་གྱིས་རྡོ་རྗེ་ཐེག་པའི་བསྟན་པ་མ་ཡིན་པར་གསུངས་ན། རྒྱུད་སྡེ་འོག་མའི་ཉམས་ལེན་བྱེད་པ་དག་གསང་སྔགས་ཀྱི་བསྟན་པ་མ་ཡིན་པར་འགྱུར་ལ། དེ་ལྟར་ན་དེ་ཉན་ཐོས་དང་ཕར་ཕྱིན་ཡང་མ་ཡིན་པས། བསྟན་པ་འདིའི་ནང་དུ་མི་ཆུད་པར་ཐལ་བའི་དོགས་པ་དཔྱོད་ལྡན་དག་ལ་སྐྱེའོ། །གཞུང་གི་དོན་ནི། རྡོ་རྗེ་ཐེག་པའི་བསྟན་པ་མིན། །ཞེས་པ་བླ་མེད་ལ་དགོངས་ཏེ། རྡོ་རྗེ་ཐེག་པའི་ལམ་ཞུགས་ཏེ། །ཞེས་པ་དང༌། གལ་ཏེ་གསང་སྔགས་བསྒོམ་འདོད་ན། །ཞེས་པ་ངག་དང་འདྲའོ། །སྐབས་དོན་ཕྱོགས་སྔ་མ་ལ་གནོད་བྱེད་བརྗོད་རྒྱུ་ནི། སྟོང་ཉིད་རྐྱང་པ་བསྒོམ་པའི་དཀར་པོ་ཆིག་ཐུབ་པ་དང༌། དབང་བསྐུར་མེད་པར་གཏུམ་མོ་སོགས་ཀྱི་ཐབས་ལམ་ཕྱོགས་རེ་བསྒོམ་པར་བྱེད་པ་སོགས་ཀྱི་བོད་ཀྱི་ཆོས་པ་རྣམས་ཆོས་ཅན་དུ་བཟུང་ནས། ༼༢༧༦༽ ཕ་རོལ་ཏུ་ཕྱིན་པ་སོགས་ཐེག་པ་གསུམ་པོ་གང་གི་ལུགས་ཡིན་བརྩད་པས་གང་དུ་ཡང་མ་གཏོགས་པས་བསྟན་པ་འདིའི་ནང་དུ་མ་ཆུད་པར་བསྟན་ལ། དེའི་ཚེ་ཆོས་པ་དེ་དག་རྒྱུད་སྡེ་འོག་མ་པར་ཁས་འཆེ་བས་དེའི་ནང་དུ་འདུས་མ་འདུས་ཀྱི་དཔྱད་པ་ཆེར་མ་མཛད་པ་ཡིན་ནོ། །ད་དུང་ཅུང་ཟད་དགའ་བར་སྣང་བས་དཔྱོད་ཅིག གཉིས་པ་ལ་གསུམ་སྟེ། མུ་སྟེགས་དཔེ་དང་སྦྱར་བའི་འདོད་པ་བརྗོད། དེ་ཉིད་རྒྱུ་འབྲས་འབྲེལ་བའི་རིགས་པས་དགག ཉམས་ལེན་གནད་རྣམས་བསྡུས་ཏེ་སྐབས་དོན་གདམས་པའོ། །དང་པོ་ནི། འཕགས་ཡུལ་ན་མུ་སྟེགས་བྱེད་པ་ཁ་ཅིག སངས་རྒྱས་པ་ལ་འདི་སྐད་ཟེར་ཏེ། སྡིག་པ་སྤོང་ཞིང་དགེ་བ་བྱེད་ན་ངེད་མུ་སྟེགས་རྣམས་ཀྱི་རིག་བྱེད་ལ་ཡང་ཡོད་པས། ངེད་ལ་སྐྱོན་ཅི་ཞིག་ཡོད། གལ་ཏེ་དགེ་བ་མེད་ཅིང་སྡིག་པ་བྱེད་ན། ཁྱེད་ནང་པ་ཆོས་པ་ཡིན་ཡང་ཅི་ཕན། དེ་བས་ན་ཁྱེད་ཀྱི་ལུགས་བཟང་ལ་ངེད་ཀྱི་ལུགས་ངན་པའི་རྒྱུ་མཚན་ཅི་ཡོད་ཟེར་རོ། །ཚུལ་དེ་བཞིན་དུ་བོད་འདི་ནའང་བླུན་པོ་འགའ་ཞིག་ན་རེ།

དཀོན་མཆོག་ལ་དད་པ་དང་ལྡན་ཞིང༌། སེམས་ཅན་ལ་སྙིང་རྗེ་ཆེ་བ་དང༌། ཟང་ཟིང་གི་སྦྱིན་པ་ཀུན་ལ་གཏོང་བ་དང༌། ཁས་བླངས་པའི་ཚུལ་ཁྲིམས་བསྲུང་ཞིང༌། གཞན་གྱི་གནོད་པ་ལ་བཟོད་པ་བསྒོམ་པ་དང༌། ཞི་ལྷག་དང་རིམ་གཉིས་ཀྱི་བསམ་གཏན་བསྒོམ་ཞིང༌། སྟོང་ཉིད་རྟོགས་ན་སངས་རྒྱས་ཀྱིས་གསུངས་པའི་མདོ་རྒྱུད་དང་མ་མཐུན་ཡང་སྐྱོན་མེད། དད་པ་སོགས་དེ་དག་མེད་ན་མདོ་རྒྱུད་དང་མཐུན་པར་སེམས་བསྐྱེད་དང་དབང་བསྐུར་བྱས་ཀྱང་ཅི་ཕན་ཏེ། ཕན་པ་མེད་ཟེར་ལོ། །གཉིས་པ་ནི། མུ་སྟེགས་ཀྱི་ཟེར་ལུགས་བཞིན་དུ་བོད་བླུན་ ༼༢༧༧༽ པོ་དེ་སྐད་ཟེར་བ་ཡང་རིགས་པས་བརྟག་པར་བྱ་བས་ཉོན་ཏེ་ཉན་པར་བྱོས་ཤིག དེ་ཡང་མུ་སྟེགས་བྱེད་ལ་རྒྱུ་ངེས་འབྱུང་གི་བསམ་པ་མེད་པས་འབྲས་བུ་སོ་ཐར་གྱི་སྡོམ་པ་མེད་པ་དེའི་ཕྱིར། དེས་མི་དགེ་བ་སྤོང་ཞིང་དགེ་བ་བྱས་ན་ཡང་བར་མའི་དགེ་བ་ཙམ་ཡིན་གྱིས། སོ་ཐར་གྱི་སྡོམ་པ་ལས་བྱུང་བའི་ཐར་ལམ་གྱི་དགེ་བ་ནི་སྲིད་པ་མ་ཡིན་ཏེ། ཐར་ལམ་དུ་འགྱུར་བས་གཞི་རྟེན་སོ་ཐར་དང་ལྡན་པ་དགོས་པའི་ཕྱིར། མུ་སྟེགས་ལ་སོ་ཐར་སྡོམ་པ་མེད་པས་ཐར་པ་མི་ཐོབ་པ་དེ་བཞིན་དུ། རྒྱུ་དབང་བསྐུར་མ་ཐོབ་པ་དེ་ལ་འབྲས་བུ་རིགས་འཛིན་སྔགས་ཀྱི་སྡོམ་པ་མེད་ཅིང༌། སྔགས་སྡོམ་མེད་པ་དེ་ཡིས་གསང་སྔགས་དང་འབྲེལ་བའི་དགེ་བ་གང་སྤྱད་ཀྱང་བར་མ་ཡིན་གྱིས། གསང་སྔགས་ཀྱི་སྡོམ་པ་ལས་བྱུང་བའི་དགེ་བ་མ་ཡིན་པས་སྔགས་ཀྱི་ལམ་དུ་མི་འགྱུར་རོ། །དེ་ལྟར་སྔགས་ཀྱི་སྡོམ་པ་ལས་བྱུང་བའི་ལམ་རྒྱུན་ཆགས་ཞིག་མེད་ན། གསང་སྔགས་ཀྱི་ཐབས་ལམ་རབ་ཏུ་ཟབ་ཅིང་དེ་བསྒོམས་ཀྱང་འཚང་མི་རྒྱ་སྟེ། དབང་བསྐུར་མེད་པར་གསང་སྔགས་ཀྱི་ཐབས་ལམ་ཟབ་མོ་བསྒོམ་པ་ངན་འགྲོའི་རྒྱུ་རུ་ཐུབ་པས་རྒྱུད་སྡེ་ལས་གསུངས་པའི་ཕྱིར། མུ་སྟེགས་བྱེད་ལ་སྡོམ་པ་མེད་ཅེས་པའི་དོན་ལ། སྤོས་ཁང་པ་དང༌། བསམ་ཡས་པས། ངེས་འབྱུང་གི་སྡོམ་པ་མེད་པ་ལ་བཤད། ཀུ་མཱ་ར་པས།

མུ་སྟེགས་བྱེད་ལ་སྐྱབས་འགྲོ་མེད་པའི་ཕྱིར། སྡོམ་པ་མེད་དོ་ཞེས་བཤད། དགའ་གདོང་པ་སོགས་ཀྱིས་གཞུང་གི་ཚིག་རིགས་ཙམ་ཞིག་བཤད། དེ་དག་ལ་པཎ་ཆེན་རིན་པོ་ཆེས། སྤྱིར་མུ་སྟེགས་བྱེད་ལ་བསམ་གཏན་གྱི་སྡོམ་པ་དང༌། ཁྱད་པར་མགུ་བ་བརྟག་དགོས་ ༼༢༧༨༽ པའི་མུ་སྟེགས་ཅན་འགའ་ཞིག་ལ་དགེ་བསྙེན་གྱི་སྡོམ་པ་ཡོད་པ་དང༌། མུ་སྟེགས་ཀྱི་ལྟ་བ་ཅན་སོ་ཐར་གྱི་སྡོམ་པ་སྐྱེ་བའི་བར་ཆད་མ་ཡིན་པའི་ཕྱིར་ན། མི་འཐད་ཅེས་བཀག་ནས། རང་ཉིད་མུ་སྟེགས་བྱེད་ལ་སྐྱབས་འགྲོའི་སྡོམ་པ་མེད་པས། དེ་ལས་བྱུང་བའི་ཐར་པ་ཆ་མཐུན་གྱི་དགེ་བ་མེད་ཅེས་པ་གཞུང་གི་དོན་དུ་འཆད་དོ། །དེ་ལ་སྔ་ཕྱི་འགལ་བ་ཅུང་ཟད་མཐོང་སྟེ། མུ་སྟེགས་བྱེད་དགེ་བསྙེན་གྱི་སྡོམ་ལྡན་ཡོད་པ་དང༌། གཞུང་གི་དོན་དེ་ལྟར་དུ་འཆད་པ་འགལ་བའི་ཕྱིར་ཏེ། དགེ་བསྙེན་ཡིན་ན་སྐྱབས་འགྲོ་རྩོམ་བྱེད་དུ་བྱས་ནས་བསླབ་པ་བླངས་པས་ཁྱབ་པའི་ཕྱིར། སོ་ཐར་སྡོམ་པ་རྒྱུད་ལྡན་གྱི་མུ་སྟེགས་ཡང་མི་འཐད་དེ། མཛོད་འགྲེལ་ལས། ཅི་ཕྱི་རོལ་པ་རྣམས་ལ་ཡང་དག་པར་བླངས་པའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི། སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་ལས་སོ་སོར་ཐར་པ་བྱེད་པ་ནི་མ་ཡིན་ནོ། །ཞེས་གསུངས་པའི་ཕྱིར་རོ། །གསུམ་པ་ནི། སྡོམ་པ་འོག་མ་གཉིས་སྔོན་དུ་མ་སོང་པའམ། སོང་ཡང་རུང་དབང་བསྐུར་བའི་ཆོ་གའི་སྒོ་ནས་གཞི་སྡོམ་པ་གསུམ་དང་ལྡན་པ་ཡིས་ལམ་རིམ་གཉིས་ཟབ་མོའི་གནད་ཤེས་ཤིང་བསྒོམས་ན། སྒོམ་པ་པོ་དེ་ནི་རབ་ཚེ་འདིའམ། འབྲིང་བར་དོའམ། ཐ་མ་སྐྱེ་བ་བཅུ་དྲུག་ཚུན་ཆད་ན་སངས་རྒྱས་འགྲུབ་པར་རྫོགས་པའི་སངས་རྒྱས་ཀྱིས་རྒྱུད་ལས་གསུངས་པའི་ཕྱིར་ཏེ། སམ་བུ་ཊ་ལས། གཞན་དུ་བསྐལ་པ་བྱེ་བར་ནི། །གྲངས་མེད་པ་ཡིས་གང་ཐོབ་པ། །གང་དུ་དམ་པའི་བདེ་བས་ཁྱོད། །སྐྱེ་བ་འདིར་ནི་འགྲུབ་པར་འགྱུར། །ཞེས་དང༌། ཡེ་ཤེས་ཐིག་ལེར། ཡང་ན་ལུས་འདི་སྤངས་མ་ཐག །བརྩོན་པར་མི་ལྡན་པས་ཀྱང་འགྲུབ། །

༼༢༧༩༽ ཅེས་དང༌། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། །སྐྱེ་ཞིང་སྐྱེ་བར་དབང་བསྐུར་འགྱུར། །དེ་ཡི་སྐྱེ་བ་བདུན་ནས་ནི། །མ་བསྒོམས་པར་ཡང་སངས་རྒྱས་འགྱུར། །ཞེས་དང༌། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་གསུངས་པའི་ཕྱིར། རྒྱུ་མཚན་དེའི་ཕྱིར་ན་དབང་དང་རིམ་གཉིས་ལ་མཁས་པ་རྣམས་གུས་པ་ཡིན་ནོ། །དེ་ནི་ཚེ་འདིའམ་བར་དོའམ། །ཞེས་པའི་ཚིག་ཟུར་དེ་ནི་ཞེས་པ་ནི་སོ་སོ་སྐྱེ་བོ་ཉིད་ཡིན་ཏེ། སྔགས་གཞུང་ཀུན་ལས་རབ་ཚེ་འདི་ལ་འགྲུབ་པ་སོགས་གསུངས་པ་རྣམས་སོ་སོ་སྐྱེ་བོའི་དབང་དུ་བྱས་ནས་དེ་ལྟར་དུ་འགྲུབ་པ་ལམ་མྱུར་བ་དང་ཟབ་པའི་ཁྱད་པར་དུ་འཆད་རིགས་པའི་ཕྱིར། གཞུང་འདི་ནི། སྐབས་དོན་རིམ་གཉིས་ལ་སློབ་པར་འདོམས་པའི་གཞུང་ཡིན་ཏེ། རིམ་གཉིས་ཟབ་མོའི་གནད་ཤེས་ན། །ཞེས་གསུངས་པའི་ཕྱིར་དང༌། ཁ་ཅིག་འཁྲུལ་དང་མ་འཁྲུལ་མེད། །ཅེས་པ་ནས། གཞུང་འདིའི་བར་གྲོལ་ལམ་འཆད་བྱེད་ཡིན་པའི་ཕྱིར། དེ་ལྟར་དེ་དག་གིས་ནི་ལུས་མདོར་བསྟན་དུ་རིམ་པ་གཉིས་ཀྱི་གསང་ཚིག་དང༌། ཞེས་གསུངས་པ་དེ་རྒྱས་པར་བཤད་ཟིན་ནས། ད་ནི་ལམ་གྱི་ཞར་ལ་འཕྲོས་པའི་ཚུལ་དུ་སྡོམ་གསུམ་སྤྱིའི་ཉམས་ལེན་གྱི་གནད་ཆ་ཙམ་ཞིག་འཆད་པས། གསུམ་པ་ངེས་འབྱུང་བློ་དང་མ་འབྲེལ་སོ་ཐར་དགག་པ་ནི། གང་དག་འདུལ་བའི་སྒོར་ཞུགས་ནས་རབ་ཏུ་བྱུང་འདོད་ན་ངེས་འབྱུང་གི་བསམ་པས་སྡོམ་པ་བསྲུང་བའི་ཕྱིར་གུས་པས་ལོང་སྟེ། ཚེ་འདིའི་ལྟོ་གོས་ཙམ་ལ་དམིགས་ནས་རབ་ཏུ་འབྱུང་བ་ཐུབ་པས་བཀག་ཅིང་མ་གནང་ ༼༢༨༠༽ པའི་ཕྱིར་རོ། །བཞི་པ་ནི། སེམས་བསྐྱེད་འབོགས་པའི་ཆོ་ག་བྱེད་པ་དེ་དག་ཀྱང༌། སྡེ་སྣོད་ནས་བསྟན་པའི་ལུགས་བཞིན་མི་བྱེད་པར་སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་འབོགས་པ་དང༌། དབུ་མའི་སྡིག་བཤགས་སེམས་ཙམ་ལུགས་ལ་སྦྱོར་བ་སོགས་མང་དུ་སྣང་སྟེ། སྡེ་སྣོད་ལ་མ་སྦྱངས་པའི་ཐོས་ཆུང་རྣམས་ཀྱི་མགོ་བོ་བསྐོར་ནས་བླུན་པོ་དགའ་བར་བྱ་བའི་ཕྱིར་དུ་རང་བཟོ་ཡིན་པ་མ་གཏོགས་སྡེ་སྣོད་ལས་དེ་ལྟར་བཤད་པ་ཅི་ཡང་མེད་དོ། །ལྔ་པ་ལ་གཉིས་ཏེ།

མདོར་བསྟན་པ་དང༌། ཅུང་ཟད་རྒྱས་པར་བཤད་པའོ། །དང་པོ་ནི། གང་དག་གསང་སྔགས་བསྒོམ་པ་ཁས་འཆེ་བ་མེད་མོད་ཀྱི་རྒྱུད་སྡེ་ལས་གསུངས་པ་བཞིན་དུ་ཉམས་སུ་ལེན་ཅིང་བསྒྲུབ་པ་ཉུང་སྟེ། ཕལ་ཆེར་འཕྲལ་གྱི་སྤྱོད་པ་བག་ཡངས་སུ་ཅི་བདེར་བྱེད་བདེ་བའི་འདུ་ཤེས་ཀྱིས། རང་བཟོར་གསང་སྔགས་ཀྱི་ཉམས་ལེན་ལ་སྤྱོད་པར་ཟད་དོ། །གཉིས་པ་ལ་བཞི་སྟེ། བརྫུན་གྱིས་བསླད་པའི་དབང་བསྐུར་དགག རང་བཟོའི་དཀྲོངས་བསྐྱེད་བྱེད་པ་དགག དྲོད་ཙམ་སྐྱེ་བའི་གཏུམ་མོ་དགག ཡང་དག་མིན་པའི་ཡེ་ཤེས་དགག་པའོ། །དང་པོ་ནི། རང་བཟོར་གསང་སྔགས་སྤྱོད་པ་རྣམས་ཇི་ལྟ་བུ་ཞེ་ན། བོད་འདི་ན་ཕལ་ཆེར་དབང་བསྐུར་ལ་མི་དད་ཅིང༌། གལ་ཏེ་དབང་བསྐུར་བྱེད་པ་ཁ་ཅིག་ཀྱང༌། སྦྱོར་དངོས་རྗེས་ཀྱི་ཆོ་ག་རྒྱུད་དང༌། གྲུབ་པའི་གཞུང་ལུགས་ནས་བཤད་པ་ཀུན་དོར་ནས་སྐྱེ་བོ་གང་དག་བརྫུན་ཚིག་གིས་བསླད་ཅིང༌། བསྲེས་པ་ལ་ངོ་མཚར་བཞིན་དུ་གུས་པས་ལེན་ནོ། །དོན་འདི་དང་མཐུན་པར་འཕྲིན་ཞུ་ལས། དང་པོ་མཁས་པ་མི་བསྟེན་པར། །ཕྱི་ནས་སློབ་མ་སྡུད་པ་མཐོང༌། ། ༼༢༨༡༽ དེ་ཡི་སྟོབས་ཀྱིས་གསང་སྔགས་ལ། །ནོར་པའི་རྣམ་གཞག་དུ་མ་མཆིས། །ཞེས་དང༌། དེང་སང་བློ་ལྡན་ལེགས་བསླབས་པ། །མཚན་ཉིད་ལྡན་པའི་སློབ་དཔོན་ནི། །དབང་བསྐུར་མཛད་པ་ཉུང་བར་སྣང༌། །བླུན་པོ་ཆོ་ག་མི་ཤེས་པ། །དེ་དག་རྨོངས་པའི་ཚོགས་བསྡུས་ནས། །སློབ་མ་བརྒྱ་སྟོང་དུ་མ་ལ། །སྦྱོར་དངོས་རྗེས་ཀྱི་ཆོ་ག་ཀུན། །ཉམས་པའི་དབང་བསྐུར་བྱེད་པ་མཐོང༌། །ཞེས་གསུངས་སོ། །འདི་སྔར་དབང་གི་སྐབས་སུ་ཡང་བཀག་ཟིན་པ་མ་ཡིན་ནམ་སྙམ་ན། བཀག་ཟིན་མོད། སླར་ཡང་འཕྲོས་ཀྱི་ཚུལ་དུ་བསྡུས་ཏེ་བསྟན་པ་ཡིན་པས། འདི་འདྲའི་རིགས་ཅན་ལ་ཟློས་པར་མི་འཛིན་ནོ། །གཉིས་པ་ནི། ཕལ་ཆེར་བསྐྱེད་རིམ་ཡེ་མི་བསྒོམ་པར་གཏུམ་མོ་ལ་སོགས་པའི་ཐབས་ལམ་ཕྱོགས་རེ་བ་བསྒོམ་པ་མང་ལ། རྒྱ་ལ་བསྐྱེད་རིམ་བསྒོམ་ན་ཡང༌། སྦྱང་གཞི་སྦྱོང་བར་བྱེད་པའི་ཆོ་གའི་ཡན་ལག་ཀྱཻ་རྡོར་ནས་གསུངས་པའི་མངོན་བྱང་ལྔ་དང༌།

རྡོ་རྗེ་ཆོ་ག་གསུམ་བསྐྱེད་དང༌། བདེ་མཆོག་ལ་སོགས་པའི་སྒྲ་ཚུལ་གྱི་རྟེན་འབྲེལ་དང༌། གསང་འདུས་ནས་གསུངས་པའི་ཏིང་འཛིན་གསུམ་དང༌། གཤིན་རྗེ་གཤེད་ནས་གསུངས་པའི་རྣལ་འབྱོར་བཞི་ལ་སོགས་པ་ཀུན་བོར་ནས། རང་བཟོའི་དཀྲོངས་བསྐྱེད་བསྒོམ་པ་ལ་བསྐྱེད་རིམ་དུ་མིང་བཏགས་པར་ཟད་དོ། །དོན་འདི་དང་མཐུན་པར་འཕྲིན་ཞུ་ལས། བསྐྱེད་རིམ་བསྒོམ་པ་ཕལ་ཆེར་ཡང༌། །སྦྱང་གཞི་སྦྱོང་བྱེད་ལེགས་འཕྲོད་པའི། །ཆོ་གའི་རྣམ་གཞག་མི་ཤེས་པར། །རང་བཟོའི་དཀྲོངས་བསྐྱེད་བྱེད་པ་མཐོང༌། །བསྐྱེད་རིམ་གསལ་བ་རབ་ ༼༢༨༢༽ ཀྱི་མཐར། །སོན་པའི་གང་ཟག་ཡང་རབ་ཀྱིས། །རྫོགས་རིམ་གཙོ་བོར་སྦྱོང་བའི་ཚེ། །དཀྲོངས་བསྐྱེད་གསུང་གིས་ད་ལྟ་མིན། །ཞེས་གསུངས་སོ། །གསུམ་པ་ནི། བོད་ཀྱི་གཏུམ་མོ་བསྒོམ་པ་ཕལ་ཆེར་ཡང༌། ལུས་ཐམས་ཅད་ལ་རྩས་ཁྱབ། དེ་ལ་བྱང་ཆུབ་སེམས་ཀྱིས་ཁྱབ། དེ་ལ་རླུང་གིས་ཁྱབ། དེ་ལ་རྣམ་པར་ཤེས་པས་ཁྱབ། །དེ་ལ་ཆོས་ཀྱི་དབྱིངས་ཀྱིས་ཁྱབ་ནས་གནས་པ་དེ། ཐོག་མར་རླུང་ལ་དབང་ཐོབ་པར་བྱས་ནས། །གཏུམ་མོའི་མེ་སྦར་ཏེ་རྟེན་བྱང་སེམས་ཞུ་བས། བརྟེན་པ་རིག་སྟོང་དབྱེར་མེད་མངོན་དུ་བྱེད་པའི་ནང་གི་རྟེན་འབྲེལ་མི་ཤེས་པར་མུ་སྟེགས་བྱེད་ཀྱི་གཏུམ་མོ་ལྟར་ལུས་ལ་དྲོད་ཙམ་སྐྱེས་ནས་རས་གོས་རྐྱང་པ་ཙམ་གྱིས་ཆོག་པ་ལ་གཏུམ་མོའི་དམིགས་པར་གོ་བ་མང་ངོ༌། །དོན་འདི་ཡང་འཕྲིན་ཞུར། རྣམ་གཞག་ཚུལ་བཞིན་ཤེས་པ་ཡིས། །གཏུམ་མོ་ཡེ་ཤེས་སྐྱེ་བའི་ཐབས། །རྣམ་གཞག་མེད་པའི་གཏུམ་མོ་ནི། །དྲོད་ཙམ་སྐྱེ་བའི་ཡེ་ཤེས་མིན། །དྲོད་ཙམ་སྐྱེ་བའི་གཏུམ་མོ་ནི། །མུ་སྟེགས་ལུགས་ཡིན་ངེད་ཀྱི་མིན། །དེ་བཞིན་རླུང་དང་འཁྲུལ་འཁོར་སོགས། །མུ་སྟེགས་བྱེད་དང་སངས་རྒྱས་པའི། །རྣམ་གཞག་མཚུངས་པར་འདྲ་བ་ཡོད། །གསེར་དང་ར་གན་འབྱེད་པ་ལ། །འདྲིས་པ་མེད་ན་ཕྱེད་པར་དཀའ། །ཞེས་གསུངས་སོ། །འདི་དང་རང་བཟོའི་དཀྲོངས་བསྐྱེད་བཀག་པ་གཉིས་རིམ་གཉིས་ལ་འཁྲུལ་པ་འགོག་པ་ཡིན་པས།

རིམ་པ་གཉིས་ཀྱི་གསང་ཚིག་གི་རྒྱས་བཤད་ཡིན་ནོ་སྙམ་ན། ཅུང་ཟད་བདེན་པར་སྣང་ཡང༌། གང་དག་རབ་ཏུ་བྱུང་འདོད་ན། །ཞེས་སོགས་ཀྱིས་སྡོམ་པ་གསུམ་ཀའི་ཉམས་ལེན་གྱི་གནད་མདོར་བསྡུས་པས། འབྲེལ་ཆགས་སུ་ ༼༢༨༣༽ བཤད་པ་དེའི་ནང་མཚན་སྔགས་སྡོམ་གྱི་ཉམས་ལེན་གྱི་གནད་བཤད་པ་ཡིན་པས། རིམ་གཉིས་ཀྱི་རྒྱས་བཤད་དངོས་ཀྱི་སྐབས་མ་ཡིན་ནོ། །གཞན་དུ་ན། གལ་ཏེ་དབང་བསྐུར་ཞེས་སོགས་དང༌། སེམས་བསྐྱེད་བྱེད་པ་ཞེས་སོགས་ཀྱང་དབང་དང་སེམས་བསྐྱེད་ལ་འཁྲུལ་པ་འགོག་པ་ཡིན་པས། དབང་དང་སེམས་བསྐྱེད་ཀྱི་རྒྱས་བཤད་ཁོ་ནར་འབྱུང་རིགས་པར་འགྱུར་རོ། །འདི་འདྲའི་རིགས་ཅན་གཞུང་གི་གསེབ་ཚགས་ན་མང་བར་བཞུགས་པ། སྐབས་དོན་གྱི་བརྗོད་བྱ་ངོས་མ་ཟིན་ནས་ཁོང་དཔྱོད་ཤེས་པའི་སྐབས་མེད་དོ། །བཞི་པ་ནི། དྲོད་ཙམ་སྐྱེ་བའི་གཏུམ་མོ་དེ་བསྒོམས་པས། བདེ་དྲོད་ཀྱི་ཉམས་ཀྱི་ཡེ་ཤེས་ཅུང་ཟད་སྐྱེས་ན་ཡང༌། སྐྱེས་པའི་གང་ཟག་དེ་དག་ཉོན་མོངས་པ་དང་རྣམ་རྟོག་དང༌། བདེ་བའི་ཉམས་རྣམས་ཆུ་དང་འོ་མ་ལྟར་འདྲེས་པ་སོ་སོར་འབྱེད་པའི་ཐབས་ལ་མི་མཁས་པས་རྫོགས་པའི་སངས་རྒྱས་ཐོབ་བྱེད་ཀྱི་ལམ་དུ་མི་འགྱུར་ཏེ། དེ་དག་སོ་སོར་འབྱེད་མ་ནུས་པའི་བདེ་དྲོད་ཀྱི་ཉམས་དེ་ནི་སླར་འཁོར་བའི་རྒྱུར་འགྱུར་བའི་ཕྱིར། ལམ་འབྲས་ནས་བཤད་པའི་ཉོན་མོངས་རང་བྱུང་སོགས་གསུམ་ཡང་ཉམས་སྐྱོན་ཅན་ཡིན་ནོ་ཞེ་ན། སྐྱོན་ཅན་ཡིན་ཡང་སྐྱོན་འབྱེད་པའི་གནད་ཟབ་མོ་ཡོད་པས། སྐྱོན་མེད་ཀྱི་ཡེ་ཤེས་སྐྱེ་བའི་སྣ་འདྲེན་དུ་འགྱུར་བ་ཡིན་ནོ། །དྲུག་པ་ལ་གསུམ་སྟེ། དབང་མ་བསྐུར་ལ་གསང་སྔགས་བླ་མ་མེད། གསང་སྔགས་མ་འབྲེལ་སངས་རྒྱས་འབྱིན་མི་ནུས། མདོ་སྔགས་བླ་མའི་ཁྱད་པར་ཕྱེ་སྟེ་བསྟན་པའོ། །དང་པོ་ནི། བོད་འདི་ནི་དབང་བསྐུར་ཡེ་མ་ཐོབ་པ་ལ་དྲོད་ཙམ་སྐྱེ་བའི་གཏུམ་མོ་སོགས་རྫོགས་རིམ་འགའ་ཞིག་སྟོན་པའི་བླ་མ་ལ་མོས་གུས་བྱེད་ཅིང༌། དེས་གྲོལ་བར་འདོད་པ་མང་ན་ཡང༌།

དེ་ ༼༢༨༤༽ འདྲའི་བླ་མ་ནི་གང་ཟག་དེའི་གསང་སྔགས་ཀྱི་བླ་མ་མ་ཡིན་ཏེ། དཔོན་སློབ་གཉིས་ཀ་ལ་གསང་སྔགས་ཀྱི་སྡོམ་པ་མེད་པ་ཡིན་པའི་ཕྱིར་ཏེ། བླ་མས་ནི་དབང་བསྐུར་བ་མ་ཐོབ་པ་ལ་རྫོགས་རིམ་གྱི་གསང་བ་བསྒྲགས་པས། སྔགས་སྡོམ་གྱི་གཏོང་རྒྱུ་རྩ་ལྟུང་འབྱུང༌། སློབ་མ་དེས་ནི་དབང་བསྐུར་མ་ཐོབ་པས་སྔགས་སྡོམ་ཐོབ་མ་མྱོང་བའི་ཕྱིར། དཔེར་ན་གང་ཟག་ཆེ་གེ་མོས་རབ་བྱུང་མ་བྱས་པ་སྟེ་ཐོབ་མ་མྱོང་ན་གང་ཟག་དེའི་མཁན་པོའི་ཐ་སྙད་མེད་པ་བཞིན་གྱི་དཔེ་དེ་བཞིན་དུ། སློབ་མ་དེས་དབང་བསྐུར་ཡེ་མ་ཐོབ་ན་སློབ་མ་དེའི་གསང་སྔགས་ཀྱི་བླ་མའི་ཐ་སྙད་མི་འབྱུང་སྟེ། དབང་བསྐུར་མ་ཐོབ་ན་གསང་སྔགས་པར་མི་འགྱུར་བའི་ཕྱིར། གཞུང་འདིས་ནི་སློབ་མ་དེས་དབང་བསྐུར་མ་ཐོབ་ན་སློབ་མ་དེའི་གསང་སྔགས་ཀྱི་བླ་མའི་ཐ་སྙད་མེད་ཅེས། སྤྱི་ཙམ་ནས་འཆད་པ་ཡིན་གྱིས། སློབ་མ་དེས་བླ་མ་དེ་ལས་དབང་མ་ཐོབ་ན། བླ་མ་དེ་ལ་སློབ་མ་དེའི་གསང་སྔགས་ཀྱི་བླ་མའི་ཐ་སྙད་མི་ཐོབ་ཅེས་བྱེ་བྲག་བཀར་ནས་འཆད་པ་ནི་མ་ཡིན་ནོ། །གཞན་དུ་ན། རྒྱུད་ཙམ་འཆད་པ་དང༌། མན་ངག་ཙམ་བཤད་པའི་བླ་མ་རྡོ་རྗེ་སློབ་དཔོན་ཆིག་ལྡན་དང༌། གཉིས་ལྡན་གསུང་པ་རྣམས་མི་འཐད་པར་འགྱུར་རོ། །དེས་ན་སྔར་བླ་མ་གཅིག་ལས་དབང་བསྐུར་ཐོབ་པའི་རྗེས་སུ། བླ་མ་གཞན་གྱིས་སློབ་མ་དེ་ལ་རྒྱུད་དང་མན་ངག་བསྟན་ན་གསང་སྒྲོགས་མི་འབྱུང་ཞིང༌། སློབ་མ་དེ་ཡང་དབང་ཐོབ་ཡིན་པས། རྒྱུད་འཆད་པ་པོ་དང་མན་ངག་སྟོན་པ་པོ་དེ་རྣམས་སློབ་མ་དེའི་གསང་སྔགས་ཀྱི་བླ་མར་འགྱུར་བ་ཡིན་ནོ། །དེ་སྐད་དུ། རྩ་ལྟུང་འཁྲུལ་སྤོང་དུ། དགྲ་ནག་གི་རྒྱུད་ཀྱི་ལུང་དྲངས་པ་ལས། དམ་ཚིག་ཀློག་པ་སྦྱིན་པ་དང༌། ། ༼༢༨༥༽ འཆད་བྱེད་མན་ངག་སྟོན་པ་དང༌། །དབང་བསྐུར་བ་དང་ལས་བྱེད་པ། །དེ་རྣམས་སློབ་དཔོན་ཞེས་བཤད་དོ། །ཞེས་གསུངས་སོ། །རྣམ་བཤད་སྔ་མ་རྣམས་ནི་བྱིལ་བྱིལ་པོ་ལས་དཔྱིས་ཕྱིན་པ་མི་སྣང་ངོ༌། །གཉིས་པ་ནི།

དེ་ལྟར་གསང་སྔགས་ཀྱི་བླ་མ་མིན་པའི་བླ་མ་ལ་གསོལ་བ་བཏབ་ཅིང་མོས་པ་བྱས་ཀྱང༌། ཚེ་རིང་བ་དང་འབྱོར་པ་འཕེལ་བ་ལ་སོགས་ཚེ་འདིའི་བདེ་སྐྱིད་ཕུན་ཚོགས་ཙམ་ཞིག་གམ། ཡང་ན་དེའི་སྟེང་དུ་རིམ་གྱིས་སངས་རྒྱས་འགྲུབ་པའི་རྒྱུ་བྱེད་པ་སྲིད་ཀྱིས། ཚེ་འདིའམ་བར་དོ་སོགས་སུ་སངས་རྒྱས་ཉིད་འབྱིན་པར་མི་ནུས་ཏེ། གསང་སྔགས་དང་མ་འབྲེལ་བའི་བླ་མ་ལ་སངས་རྒྱས་ཐམས་ཅད་ཀྱི་ངོ་བོར་བསམས་ནས་གསོལ་བ་འདེབས་པ་མེད་ཅིང༌། དེའི་གནད་ཀྱིས་གསོལ་བ་ཇི་ཙམ་བཏབ་ཀྱང་སངས་རྒྱས་མི་འགྲུབ་པའི་ཕྱིར། རྒྱུད་དང་མན་ངག་ཙམ་བསྟན་པའི་བླ་མ་ནི་དབང་བསྐུར་བའི་བླ་མ་དེའི་ངོ་བོར་བསམས་ཤིང༌། དེ་ཡང་སངས་རྒྱས་ཐམས་ཅད་ཀྱི་ངོ་བོར་བསམས་ནས་གསོལ་བ་བཏབ་ན་བྱིན་རླབས་འཇུག་སླ་བ་ཡིན་ནོ། །གསང་སྔགས་ཀྱི་འབྲེལ་བ་མ་ཞུས་པའི་བླ་མ་ལ་ནི་འདི་མི་མཚུངས་སོ། །གསུམ་པ་ནི། གསང་སྔགས་ཀྱི་བླ་མ་ལ་གསོལ་བ་བཏབ་ན་སངས་རྒྱས་ཉིད་འབྱིན་ནུས་པ་དང༌། གསང་སྔགས་ཀྱི་བླ་མ་མ་ཡིན་པའི་བླ་མ་གཞན་ལ་གསོལ་བ་བཏབ་ཀྱང་སངས་རྒྱས་འབྱིན་མི་ནུས་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། འདུལ་བ་ལས། ལྷན་ཅིག་གནས་པ་དང་ཉེ་གནས་ཀྱི་མཁན་པོ་དང༌། སློབ་དཔོན་ལ་སྟོན་པའི་འདུ་ཤེས་བསྐྱེད་པར་བྱའོ། །ཞེས་དང༌། འཇམ་དཔལ་རྣམ་པར་འཕྲུལ་བའི་མདོ་ལས་ཀྱང༌། ༼༢༨༦༽ འཇམ་དཔལ་དེ་ལྟ་བས་ན་བྱང་ཆུབ་སེམས་དཔའ་དེ་བཞིན་གཤེགས་པ་ལ་ཇི་ལྟར་གུས་པར་བྱ་བ་དེ་བཞིན་དུ། དགེ་བའི་བཤེས་གཉེན་རྣམས་ལའང་བསྟན་པར་བྱའོ། །ཞེས་ཕ་རོལ་ཏུ་ཕྱིན་པའི་གཞུང་ལུགས་ལས། བླ་མ་སངས་རྒྱས་ལྟ་བུར་བལྟ་བར་བྱ། །ཞེས་གསུངས་ཀྱིས། སངས་རྒྱས་དངོས་སུ་བལྟ་བར་གསུངས་པ་མེད་ལ། བླ་མ་སངས་རྒྱས་དངོས་ཉིད་ཡིན་བྱ་བ་ནི། དབང་བསྐུར་ཐོབ་ཕྱིན་ཆད་ནས་ཡིན་པའི་ཕྱིར། དེ་སྐད་དུ། འདུས་པའི་རྒྱུད་ལས། དབང་བསྐུར་བའི་རྡོ་རྗེ་སློབ་དཔོན་ལ་ཇི་ལྟར་བལྟ་བར་བགྱི་ཞེས་ཞུས་པའི་ལན་དུ།

སངས་རྒྱས་ཀུན་གྱི་རང་བཞིན་སྐུ། །ཡན་ལག་བྱང་ཆུབ་སེམས་དཔའ་སྟེ། །བ་སྤུ་རྣམས་ནི་དགྲ་བཅོམ་ཉིད། །སྤྱི་གཙུག་རིགས་ལྔའི་སངས་རྒྱས་ཏེ། །འཇིག་རྟེན་པ་ནི་ཞབས་ཀྱིས་མནན། །འོད་ཟེར་གནོད་སྦྱིན་གསང་བ་པོ། །རྣལ་འབྱོར་ཅན་གྱིས་རྟག་ཏུ་བརྟག །ཅེས་དང༌། གཞན་ཡང་བཤད་རྒྱུད་རྡོ་རྗེ་འཕྲེང་བ་དང༌། རྡོ་རྗེ་གུར་དང༌། བདེ་མཆོག་རྩ་རྒྱུད་དང༌། བླ་མ་ལྔ་བཅུ་པ་རྣམས་ལས། དེ་བཞིན་དུ་རྒྱས་པར་གསུངས་པ་ཡིན་ནོ། །དབང་བསྐུར་བའི་སྒོ་ནས་སྔགས་ཀྱི་སྡོམ་པས་མ་སྦྲེལ་ན། བླ་མ་དེ་བཟང་བ་གྲུབ་ཐོབ་ཡིན་ཡང་ཕ་རོལ་ཏུ་ཕྱིན་པའི་ལུགས་ལྟར་རིམ་གྱིས་འགྲུབ་པའི་རྒྱུ་བྱེད་པ་ཙམ་ལས་མ་འདས་ཏེ། དབང་མ་བསྐུར་བའི་བླ་མ་དེ་ལ་སློབ་མ་དེས་སངས་རྒྱས་དངོས་སུ་བལྟ་བར་མ་བཤད་པའི་ཕྱིར། དེས་ན་གང་ཟག་དེ་རབ་བྱུང་མ་ཡིན་པ་ལ་དེའི་མཁན་པོའི་ཐ་སྙད་མེད། དེ་བཞིན་དུ་གང་ཟག་དེ་ལ་སུས་ཀྱང་དབང་མ་བསྐུར་ཞིང་དབང་མ་ཐོབ་པ་ལ་གང་ཟག་དེའི་གསང་སྔགས་ཀྱི་བླ་མའི་ཐ་སྙད་མེད། ལུས་ངག་གི་ཉེས་སྤྱོད་སྤོང་ ༼༢༨༧༽ བའི་སྡོམ་པ་མེད་པ་ལ་སྤོང་སེམས་ཀྱི་དགེ་བ་རྒྱུན་ཆགས་སུ་འབྱུང་བ་མེད། དཀོན་མཆོག་གསུམ་ལ་སྐྱབས་སུ་འགྲོ་བ་མེད་ན་ཆོས་འདི་པའི་ནང་དུ་ཆུད་པ་མ་ཡིན་པ་དང་བཞི་ནི་ཀུན་གྱིས་གོ་དགོས་ཏེ། དེ་ལྟར་བཞི་ནི་གནད་ཀྱི་དོན་ཡིན་པའི་ཕྱིར། གསེར་ཐུར་ལས། བསྙེན་རྫོགས་ལ་མཁན་པོ་ཡོད་པས། རབ་བྱུང་ཙམ་ལ་མ་ངེས་པ་བརྗོད་ནས་རབ་བྱུང་བསྙེན་རྫོགས་ཞེས་སྦྱར་བ་དང༌། སྤོས་ཁང་པས་ཀྱང་དེ་ལྟར་དུ་སྦྱོར་བ་ནི་མི་ལེགས་ཏེ། བསྙེན་རྫོགས་པ་རབ་བྱུང་མ་ཡིན་ན་བདེན་ཡང༌། དགེ་སློང་ཕ་མ། དགེ་ཚུལ་ཕ་མ། དགེ་སློབ་མ་དང་ལྔ་ལ་རབ་བྱུང་སྡེ་ལྔ་ཞེས་འདུལ་བ་ལུང་ལས་གསལ་བར་གསུངས་པའི་ཕྱིར། རབ་བྱུང་བར་མ་རབ་བྱུང་ཁོ་ནར་མི་འཁྲུལ་པ་ཞིག་འདུལ་བ་འཛིན་པ་ཆེན་པོ་དག་ལ་ཐལ་མོ་སྦྱར་ནས་མཁྱེན་པར་ཞུ་འཚལ་ལོ། །བདུན་པ་སྡོམ་པ་གསུམ་དང་མ་འབྲེལ་དགེ་སྦྱོང་སོགས་སུ་དགག་པ་ནི།

དགེ་སྦྱོང་དུ་ཁས་འཆེས་བ་ལ་སྡོམ་པ་མེད་པ་དང༌། རྒྱལ་སྲས་སུ་ཁས་འཆེས་བ་ལ་ཐེག་ཆེན་སེམས་བསྐྱེད་མ་ཐོབ་པ་དང༌། སྔགས་པར་ཁས་པ་འཆེས་བ་ལ་དབང་བསྐུར་མེད་པ་དང་གསུམ་ནི་སངས་རྒྱས་བསྟན་པའི་ཆོམ་རྐུན་ཡིན་ཏེ། རིམ་བཞིན་ཉན་ཐོས་དང༌། ཕ་རོལ་ཏུ་ཕྱིན་པ་དང༌། རྡོ་རྗེ་ཐེག་པའི་ཆོམ་རྐུན་ཡིན་པས་སོ། །དེ་སྐད་དུ། བདག་ཉིད་ཆེན་པོས། སྐྱེས་བུ་དམ་པའི་འཕྲིན་ཡིག་ཏུ་འཇམ་དཔལ་རྩ་རྒྱུད་དྲངས་པ་ལས། གང་དགེ་སློང་གི་སྡོམ་པ་མ་ཐོབ་པ་དེ་ལ་དགེ་སློང་གི་མིང་མི་གནས། བྱང་ཆུབ་ཀྱི་མཆོག་ཏུ་སེམས་མ་བསྐྱེད་པ་དེ་དག་ལ་བྱང་ཆུབ་སེམས་དཔའི་མིང་མི་གནས། གང་དག་དཀྱིལ་འཁོར་ཆེན་པོར་དབང་བསྐུར་མ་བྱས་པ་ ༼༢༨༨༽ དེ་དག་ལ་གསང་སྔགས་པའི་མིང་མི་གནས་ཞེས་གསུངས་སོ། །དགེ་སྦྱོང་ཞེས་སོགས་ཚིགས་བཅད་འདི་ནི། གང་དག་རབ་ཏུ་འབྱུང་འདོད་ན། །ཞེས་སོགས་སྔར་སྡོམ་གསུམ་གྱི་ཉམས་ལེན་གྱི་གནད་ཆ་ཙམ་བཤད་པ་དེའི་དོན་བསྡུ་ཡིན་ནོ། །གྲོལ་བྱེད་ལམ་གྱི་གཙོ་བོ་རིམ་གཉིས་སུ། །རྒྱུད་དང་གྲུབ་པའི་གཞུང་ལས་བསྡུས་ཏེ་བསྟན། །ཁ་ཅིག་ཕྱོགས་རེའི་ཐབས་ཀྱིས་གྲོལ་བས་ན། །གཉིས་ཆར་མི་དགོས་ནན་གྱིས་གླེང་བར་བྱེད། །ཡེ་ཤེས་སྐྱེ་བའི་སྣ་འདྲེན་ཕྱོགས་རེ་ཡིས། །བྱེད་ཀྱང་གྲོལ་བའི་རྒྱུ་རྐྱེན་གཙོ་བོ་ནི། །དབང་དང་རིམ་པ་གཉིས་ལ་འབད་ནས་ཡིན། །གཞན་དུ་རྒྱུ་རྐྱེན་མ་ཚང་འབྲས་བུ་མཚར། །ལོ་ཏོག་རིམ་གྱིས་སྨིན་དང་ཉིན་གཅིག་ལ། །སྨིན་པའི་དཔེ་ཡིས་མདོ་དང་སྔགས་ཀྱི་ལམ། །མྱུར་བུལ་ཁྱད་བསྟན་ཕར་ཕྱིན་བཞིན་བྱེད་ན། །བྱིན་རླབས་ཐབས་ལམ་སོགས་ཀྱི་སྤྲོས་བཤོལ་ནས། །སེམས་བསྐྱེད་གྲངས་མེད་གསུམ་དུ་ཚོགས་བསགས་པས། །བཅུ་གཅིག་པ་ལ་སངས་རྒྱས་མཚན་གསོལ་བ། །ཐོབ་པ་ཕ་རོལ་ཕྱིན་པ་རང་རྐང་ལུགས། །གལ་ཏེ་གསང་སྔགས་བསྒོམས་པས་ལམ་བགྲོད་པར། །འདོད་ན་དབང་དང་རིམ་གཉིས་ཕྱག་ཆེན་དང༌། །སྤྱོད་པས་ས་ལམ་རྩེར་སོན་རྫོགས་སངས་རྒྱས། །བཅུ་གསུམ་འབྲས་བུའི་སྙན་གྲགས་མཁན་དེ་ཐོབ། །ཐབས་ལམ་ཕྱོགས་རེ་བསྒོམ་སོགས་དེ་དག་ནི། །སྔགས་དང་ཕ་རོལ་ཕྱིན་དང་ཉན་ཐོས་སུའང༌། །གཏོགས་མིན་བསྟན་པ་འདི་ཡི་ནང་དུ་མིན། །འཕྱོན་མའི་བུ་ལ་རིགས་ཀྱི་ངོས་འཛིན་ཅི། །སྡིག་སྤོང་དགེ་བ་བྱེད་ན་མདོ་རྒྱུད་དང༌། །མཐུན་པ་མེད་ཀྱང་སྐྱོན་མེད་བླུན་པོ་སྨྲ། །རྒྱུད་དང་མཐུན་པར་དབང་བསྐུར་ཆོ་ག་སོགས། །མེད་ན་དེ་

༼༢༨༩༽ ལ་རིག་འཛིན་སྡོམ་པ་ཅི། །སྡོམ་མེད་དེ་ཡིས་ཟབ་མོའི་ལམ་བསྒོམས་ཀྱང༌། །སངས་རྒྱས་འབྲས་བུ་བྱེ་མའི་མར་ཁུ་བཞིན། །དེས་ན་སྡོམ་གསུམ་ལྡན་པས་རིམ་གཉིས་གནད། །བསྒོམ་པ་གྲོལ་བྱེད་ལམ་གྱི་གནད་དོན་ཡིན། །ལམ་གྱི་འཕྲོས་དོན་སྡོམ་གསུམ་སྤྱི་ཡི་གནད། །རིམ་པར་འབྲེལ་ཆགས་འཆད་པ་མཁས་པའི་གཏམ། །བསྐྱེད་རྫོགས་གནད་ཀྱང་མདོར་བསྡུས་འཕྲོས་དོན་ཙམ། །དབང་བསྐུར་ཡེ་ནས་མ་ཐོབ་རྫོགས་རིམ་གྱི། །ཆོས་ཉན་བླ་མར་མོས་གུས་ཅི་ངལ་ཡང༌། །སངས་རྒྱས་ནོར་བུ་མྱུར་དུ་འབྱིན་མི་ནུས། །མདོ་སྔགས་གཞུང་ལས་སངས་རྒྱས་ལྟ་བུ་དང༌། །སངས་རྒྱས་དངོས་སུ་བལྟ་བར་གསུངས་གཉིས་ཀྱི། །དྲང་པོའི་ཐིག་བཏབ་དབང་གིས་མ་འབྲེལ་ན། །ཕ་རོལ་ཕྱིན་ལྟར་རིམ་འཇུག་རྒྱུ་རུ་བསྟན། །མདོར་ན་དགེ་སློང་དེ་བཞིན་རྒྱལ་སྲས་དང༌། །སྔགས་པར་ཁས་འཆེས་རིམ་བཞིན་སྡོམ་གསུམ་དང༌། །ལྡན་པ་དེས་ནི་སངས་རྒྱས་བསྟན་པ་འཛིན། །གོལ་བྱེད་བསྟན་ཟིན་ཏོ།། །།གསུམ་པ་དབང་དང་རིམ་གཉིས་ལས་བྱུང་ཕྱག་ཆེན་བཤད་པ་ལ་གཉིས་ཏེ། སྐབས་དོན་ཕྱག་ཆེན་མ་ནོར་རྒྱས་པར་བཤད། ཞར་ལ་ལག་ལེན་སོགས་ལ་འཁྲུལ་པ་དགག་པའོ། །དང་པོ་ལ་ལྔ་སྟེ། གཞན་ལུགས་ཕྱག་ཆེན་བསྒོམ་ཚུལ་དགག རང་ཕྱོགས་ཕྱག་ཆེན་ངོ་ཡིས་གཟུང༌། གཞན་ལུགས་རྒྱ་ནག་ལུགས་སུ་བསྟན། གྲུབ་པའི་གཞུང་གིས་གནོད་བྱེད་བསྟན། ལོག་རྟོག་གཞན་ལ་སྐབས་འདིར་དགག་པའོ། །དང་པོ་ནི། བོད་འདི་ན་ཕྱག་རྒྱ་པར་མིང་བཏགས་ནས་སྔགས་ལུགས་ཀྱི་ཕྱག་རྒྱ་ཆེན་པོ་བསྒོམ་པར་ཁས་འཆེས་བ་མང་ན་ཡང་ཕྱག་ཆེན་མཚན་ཉིད་པ་བསྒོམ་པ་མ་ཡིན་ཏེ། ༼༢༩༠༽ རྣམ་པར་རྟོག་པ་ཕྱི་རོལ་གྱི་ཡུལ་ལ་མི་འཕྲོ་བར་ནང་དུ་ཁ་ཚོམ་པའི་ངང་ནས་སྟོང་པ་ཧད་དེ་བ་ཉིད་བསྒོམ་གྱི། དབང་དང་རིམ་གཉིས་ལས་བྱུང་བའི་ཡེ་ཤེས་ལ་ཕྱག་རྒྱ་ཆེན་པོར་རྒྱུད་སྡེ་ལས་གསུངས་པ་ནི་མི་ཤེས་པའི་ཕྱིར། དབང་དང་རིམ་གཉིས་དང་མ་འབྲེལ་པར་སྟོང་པ་ཧད་དེ་བསྒོམ་པ་དེ་ལ་སྐྱོན་ཅི་ཡོད་ཅེ་ན།

གང་ཟག་བླུན་པོས་ཕྱག་ཆེན་དུ་མིང་བཏགས་པའི་སྟོང་ཉིད་བསྒོམ་པ་ནི། ཅི་མེད་ཅང་མེད་དུ་གོ་ནས་དེ་ལྟར་དུ་བཟུང་ནས་ངན་འགྲོའི་རྒྱུ་རུ་གསུངས་ཏེ། རྩ་ཤེ་ལས། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཞེས་དང༌། རིན་ཆེན་འཕྲེང་བ་ལས། མེད་པ་པ་ནི་ངན་འགྲོར་འགྲོ། །ཞེས་གསུངས་པའི་ཕྱིར། དུད་འགྲོའི་རྒྱུ་རུ་གསུངས་ཞེས་པ་ནི། རྟོག་པ་ནང་དུ་ཁ་ཚོམ་པའི་ཞི་གནས་འཐུག་པོ་འཕྱི་བ་ཚང་དུ་གཉིད་ལ་ཤོར་བ་ལྟ་བུ་དང༌། སྟོང་པ་ཉིད་ཟུང་དུ་འབྲེལ་པ་ཡིན་ཏེ། ཨིནྡྲ་བྷཱུ་ཏིས། རྨོངས་པའི་བསྒོམ་པ་གང་ཡིན་པ། །རྨོངས་པས་རྨོངས་པ་འཐོབ་པར་འགྱུར། །ཞེས་དང༌། སྒོམ་ཆེན་སྤྲིངས་ཡིག་ལས། དམ་པའི་གདམས་པས་སྤྲོས་པ་མ་ཆོད་པར། །ཞི་གནས་ཐེང་པོ་ཞིག་ལ་སེམས་བཟུང་ནས། །གཏི་མུག་མུན་པ་ཡང་ཡང་སྤེལ་བྱེད་པ། །འཕྱི་བ་ཚང་དུ་ཉལ་བའི་སྒོམ་ཆེན་ཡིན། །ཞེས་གསུངས་པའི་ཕྱིར། བླུན་པོས་བསྒོམ་ཚུལ་དེ་ལྟ་བུ་མ་ཡིན་པར་གཟུགས་ཀྱི་སྣང་བ་མཐའ་དག་བཀག་ནས། གཟུགས་ལ་འདོད་ཆགས་དང་བྲལ་བར་བྱས་ཏེ་ནམ་མཁའ་ལ་དམིགས་པ་དང༌། རྣམ་ཤེས་ལ་དམིགས་པ་དང༌། གཟུང་བྱ་ཅི་ཡང་མེད་པ་ལ་དམིགས་པ་དང༌། འདུ་ཤེས་རགས་པ་ཡོད་པ་མ་ཡིན་ཞིང༌། ཕྲ་བ་མེད་པ་མ་ཡིན་པ་ལ་དམིགས་པའི་ཞི་གནས་རྣམས་དང༌། གཟུགས་སྣང་འགགས་ ༼༢༩༡༽ པའི་སྟོང་པ་ཟུང་དུ་སྦྲེལ་ནས་བསྒོམས་ན་གཟུགས་མེད་སྐྱེ་མཆེད་མུ་བཞིར་སྐྱེ་སྟེ། གཟུགས་མེད་ཁམས་ཀྱི་རྒྱུ་ཚོགས་གྲངས་ཚང་བའི་ཕྱིར། གཟུགས་ཀྱི་སྣང་བ་བཀག་ནས་ནམ་མཁའ་ལ་དམིགས་པའི་ཏིང་འཛིན་སོགས་བཞི་པོ་འདི་ཞི་གནས་སུ་བྱས་ན་ལེགས་སམ་སྙམ་སྟེ། གཟུགས་མེད་དུ་སྐྱེ་བ་ལ་གཟུགས་མེད་ཀྱི་སྙོམས་འཇུག་བསྒོམ་དགོས་པས། ཏིང་འཛིན་དེ་དག་གཟུགས་མེད་དུ་སྐྱེ་བའི་རྒྱུར་གྱུར་པའི་ཞི་གནས་ཡིན་པ་ལས་འོས་མེད་པའི་ཕྱིར་དང༌། ལྷག་མཐོང་ནི་སྟོང་པར་ལྟ་བ་ཉིད་ཡིན་པ་སྔ་ཕྱི་ཀུན་ལ་ཁྱད་པར་ཆེར་མེད་པའི་ཕྱིར།

བསྒོམ་ཚུལ་སྔ་མ་གཉིས་ལས། ཡང་ན་སེམས་སྟོང་པར་ངོ་འཕྲོད་པའི་སྟོང་རྐྱང་དེ་སྔོན་དུ་ངེས་འབྱུང་གི་བསམ་པས་ཀུན་ནས་སློང་ཞིང༌། ཞི་གནས་སྐྱོན་མེད་ཅིག་དང་ཟུང་དུ་འབྲེལ་ནས་བསྒོམས་ན། ཐེག་ཆེན་དུ་མི་འགྲོ་བར་ཉན་ཐོས་ཀྱི་འགོག་པ་སྟེ་མྱང་འདས་སུ་ལྟུང་བར་འགྱུར་ཏེ། ཤེས་རབ་ཀྱིས་འཁོར་བའི་མཐའ་མནན་ཀྱང༌། ཐབས་སྙིང་རྗེ་ཆེན་པོ་དང་བྲལ་བས་མྱང་འདས་ཀྱི་མཐར་ལྟུང་བ་ལས་འོས་མེད་པའི་ཕྱིར། དོན་འདི་དག་དང་མཐུན་པར། བདག་ཉིད་ཆེན་པོའི་སྐྱེས་བུ་དམ་པའི་འཕྲིན་ཡིག་ལས། ཐབས་ཀྱི་ཡོན་ཏན་མ་རྫོགས་པར་སེམས་ངོ་འཕྲོད་པ་ལ་ཇི་ལྟར་བཟང་ཡང་ཉན་ཐོས་ཀྱི་དགྲ་བཅོམ། འབྲིང་གཟུགས་མེད་ཀྱི་ཁམས། ཐ་མ་ངན་སོང་དུ་སྐྱེ་བར་གསུངས་ཏེ། སློབ་དཔོན་ཀླུ་སྒྲུབ་ཀྱིས། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཞེས་གསུངས་པའང་དེ་ལ་དགོངས་སོ། །ཞེས་གསུངས་སོ། །དེས་ན་བླུན་པོས་ཕྱག་རྒྱ་ཆེ་བསྒོམ་པ་སོགས་གསུམ་ཀ་སྟོང་པར་ལྟ་བ་ཙམ་གྱི་ ༼༢༩༢༽ བསྒོམ་ཡིན་པ་ལ་ཁྱད་མེད་ལ། འོན་ཀྱང་སྔ་མ་གཉིས་ལ་སྟོང་པར་ངོ་འཕྲོད་པའི་སྟོང་ཉིད་ཀྱི་བསྒོམ་མཚན་ཉིད་པ་མེད་དེ། སྟོང་ཉིད་ཀྱི་ལྟ་བ་མཚན་ཉིད་པས་འཁོར་བའི་རྒྱུ་མི་བྱེད་པའི་ཕྱིར། འདིར་འབྲས་བུ་དུད་འགྲོ་སོགས་བཟང་ངན་གསུམ་བྱུང་བས། རྒྱུ་བསྒོམ་ལ་ཡང་བཟང་ངན་གསུམ་འབྱེད་དགོས་པ་དེ་ལྷག་མཐོང་སྟོང་པར་ངོ་འཕྲོད་པ་སྟོང་ཉིད་མཚན་ཉིད་པ་ཡིན་མིན་དང༌། གྲོགས་ཞི་གནས་བཟང་ངན་གྱི་སྒོ་ནས་འབྱེད་པ་ཡིན་ཏེ། སྔར་བཤད་པ་ལྟར་རོ། །ཊཱིཀྐ་བྱེད་པ་དག་གིས། ཚོགས་དྲུག་གི་འགྱུ་བ་བཀག་ནས། སེམས་ཀྱི་གསལ་ཆ་ཙམ་ཡང་མ་སྣང་བ་དང༌། སྣང་བ་སོགས་ཀྱི་སྒོམ་ལེགས་ཉེས་ཙམ་ལས་ལྷག་མཐོང་གི་ངོས་འཛིན་ཅི་ཡང་མི་སྣང་བ་ནི། གོང་དུ། རྟོག་པ་ཁ་ཚོམ་ཉིད་བསྒོམ་གྱིས། །ཞེས་པ་དེས་འཁྲུལ་གཞི་བྱས་པར་སྣང་ཡང་སྐབས་དོན་མ་གོ་བ་སྟེ། འདི་དག་ནི་སྟོང་ཉིད་བསྒོམ་པ་ལ་ཕྱག་ཆེན་བསྒོམ་པར་རློམ་པ་དག་ལ་སྒོམ་ལེགས་ཉེས་ལས་འབྲས་བུ་བཟང་ངན་འབྱུང་བར་འཆད་པའི་སྐབས་ཡིན་པའི་ཕྱིར།

འདི་དག་ལ་བདག་ཉིད་ཆེན་པོའི་ཡིན་ཟེར་བའི་དྲིས་ལེན་གྱི་ཚིགས་བཅད་འགའ་ཞིག་ཀྱང་སྣང་སྟེ། དེ་ཡང་བདག་ཉིད་ཆེན་པོ་མདོ་ཁམས་སྨད་ཀྱིས་ཆར་ཕེབས་པ་ན། རྣལ་འབྱོར་པ་ཕྲུ་མའམ། འགའ་ཞིག་མདོ་སྨད་ཀྱི་སྟོན་པ་བློ་གྲོས་རབ་གསལ་ཟེར་བ་དེས་ཆོས་རྗེ་ཉིད་ཀྱི་སྡོམ་གསུམ་རབ་དབྱེ་ན། བླུན་པོས་ཕྱག་རྒྱ་ཆེ་བསྒོམ་པ། །ཞེས་པ་ནས། འོན་ཀྱང་འགྲུབ་པ་ཤིན་ཏུ་དཀའ། །ཞེས་གསུངས་འདུག་པ་འདི་དག་གི་དོན་ཅི་ལགས། ཞེས་ཞུས་པའི་ལན་དུ། རྟོག་པ་ཁ་ཚོམ་ཞི་གནས་དང༌། །སྟོང་པ་ཐལ་བྱུང་ལྷག་མཐོང་གཉིས། །ངན་འགྲོར་སྐྱེ་བའི་རྒྱུ་ཅན་ཏེ། །ལེགས་ ༼༢༩༣༽ འདོད་རྣམས་ཀྱིས་སྤངས་ན་ལེགས། །སེམས་འགྱུ་མི་གསལ་ཞི་གནས་དང༌། །གཟུགས་སྣང་བཀག་པའི་ལྷག་མཐོང་གཉིས། །གཟུགས་མེད་སྐྱེ་བའི་རྒྱུ་ཆེན་ཏེ། །ཐར་འདོད་རྣམས་ཀྱིས་སྤངས་ན་ལེགས། །དྲན་ཚོར་མེད་པའི་ཞི་གནས་དང༌། །ཚོགས་དྲུག་འགགས་པའི་ལྷག་མཐོང་གཉིས། །ཉན་ཐོས་འགོག་པ་ཆ་མཐུན་ཏེ། །མཆོག་འདོད་རྣམས་ཀྱིས་སྤངས་ན་ལེགས། །ཤིན་སྦྱངས་བདེ་ལྡན་ཞི་གནས་དང༌། །སྤྲོས་ཀུན་ཉེར་ཞིའི་ལྷག་མཐོང་གཉིས། །ཕར་ཕྱིན་ཐེག་པའི་ལམ་མཆོག་སྟེ། །རྒྱལ་སྲས་རྣམས་ཀྱིས་བསྒྲུབ་ན་ལེགས། །བདེ་སྟོང་ཟུང་འཇུག་ཞི་གནས་དང༌། །མཚན་རྟོག་ཉེར་ཞིའི་ལྷག་མཐོང་གཉིས། །གསང་སྔགས་ཕྱག་ཆེན་ལམ་མཆོག་སྟེ། །ཚེ་འདིར་གྲུབ་འདོད་བསྒྲུབས་ན་ལེགས། །ཞེས་གསུངས་པར་འཆད་དོ། །དཔེ་རྒྱུན་འདི་ཕྱིས་རྒྱལ་ཚབ་ཀུན་དབང་པའི་ངོ་ལ་ཁམས་ཕྱོགས་ནས་བརྒྱུད་དེ་བྱུང་བ་ཡིན་པས། སྔ་སོར་མི་སྣང༌། ཚིག་འདི་དག་ལེགས་པོ་སྣང་ཞིང་འཕགས་པའི་གསུང་གི་རིགས་འདྲ་བ་ཙམ་འདུག བདག་ཉིད་ཆེན་པོའི་གསུང་ཡིན་པར་ནི་ཡིད་མི་ཆེས་ཏེ། ཚིགས་བཅད་སྔ་མ་གསུམ་ལ་དཔྱད་རྒྱུ་ཁ་ཡར་སྣང་བས་སོ། །ཁྱད་པར། ཡང་ན་ཉན་ཐོས་འགོག་པར་ལྟུང༌། །ཞེས་པ་འགོག་པ་ཆ་མཐུན་ལ་བྱེད་པ་མི་འཐད་དེ། འདི་དང༌། སྟོང་ཉིད་ཉན་ཐོས་རྣམས་ཀྱང་བསྒོམ། །དེ་ཡི་འབྲས་བུ་འགོག་པ་ཐོབ། །ཅེས་པའི་འགོག་པ་གཉིས་ལ་ཁྱད་པར་མེད་པའི་ཕྱིར་དང༌།

སྐྱེས་བུ་དམ་པའི་འཕྲིན་ཡིག་ལས། ཐབས་ཀྱི་ཡོན་ཏན་མ་རྫོགས་པར་སེམས་ངོ་འཕྲོད་པ་ལ་ཇི་ལྟར་བཟང་ཡང་ཉན་ཐོས་ཀྱི་དགྲ་བཅོམ། ཞེས་གསུངས་པ་དང༌། འདིའི། ཡང་ན་ཉན་ཐོས་འགོག་པར་ལྟུང༌། །ཞེས་ ༼༢༩༤༽ པ་གཉིས་དོན་མཐུན་པ་གཅིག་དགོས་པའི་ཕྱིར། གཞན་དུ་ན། མིན་ན་གཟུགས་མེད་ཁམས་སུ་སྐྱེ། །ཞེས་པའི་འབྲས་བུ་ལས་ངན་པར་འགྱུར་ཏེ། ཉན་ཐོས་འགོག་པ་ཆ་མཐུན་ནི་འདོད་ཁམས་ན་ཡོད་ཅིང༌། གཟུགས་མེད་ནི་ཁམས་གོང་མའི་ལྷ་ཡིན་པའི་ཕྱིར། སྤོས་ཊཱིཀ་ལས། གཉིད་འཐུག་པོ་ལོག་པར་ལྟར་དྲན་རིག་གི་གསལ་ཆ་ཙམ་ཡང་མེད་པར་དྲན་མེད་ཀྱི་ངང་ལ་ཡུན་རིང་དུ་གནས་ན་འདུ་ཤེས་མེད་པའི་སེམས་ཅན་དུ་སྐྱེ་བའི་རྒྱུ་ཡིན་ཏེ། དེ་ལ་འཇིག་རྟེན་པ་རྣམས་ཉན་ཐོས་འགོག་པ་ཞེས་ཐ་སྙད་བྱེད་དོ། །ཞེས་གསུངས་པ་ཡང་བྱིལ་བྱིལ་པོ་སྟེ། འགོག་པ་འབྲས་བུར་བྱས་ནས་དེའི་རྒྱུའི་ཁྱད་པར་ངོས་འཛིན་དགོས་པ་ལས། དེ་གསལ་བར་མ་བྱུང་བའི་ཕྱིར། དྲན་མེད་ཀྱི་ངང་ལ་ཡུན་རིང་དུ་གནས་པ་དེ་ལ་འཇིག་རྟེན་པ་རྣམས་ཟེར་བའི་ཉན་ཐོས་འགོག་པའི་ཐ་སྙད་མཛད་པའི་ཕྱིར། དེས་ན་ཁྱེད་ཀྱི་རྒྱུ་དང་འབྲས་བུ་གཅིག་ཏུ་འདྲེས་སོ། །དྲན་མེད་ཀྱི་ངང་ལ་ཡུན་རིང་དུ་གནས་པ་འདུ་ཤེས་མེད་པའི་སེམས་ཅན་དུ་སྐྱེ་བའི་རྒྱུ་ཡིན་པ་ཡང་མི་འཐད་དེ། སེམས་ཅན་དེ་བསམ་གཏན་བཞི་བའི་ལྷའི་བྱེ་བྲག་ཡིན་པས། དེར་སྐྱེ་བ་ལ་བསམ་གཏན་བཞི་བའི་སྙོམས་འཇུག་གལ་ཆེ་བའི་ཕྱིར། འདུ་ཤེས་མེད་པ་ཞེས་པ་ཡང་ཚོར་འདུ་རགས་པ་བཀག་པ་ཙམ་ཡིན་པར་མཛོད་ལས་བཤད་པས། དྲན་མེད་ཀྱི་ངང་དུ་བརྒྱལ་བ་ལ་དེ་ལྟར་མ་འཁྲུལ་བ་གལ་ཆེའོ། །འདི་དག་གི་རྣམ་དབྱེ་ཕྱེད་པ་ལ་མངོན་པའི་གཞུང་གི་བཤད་ཚུལ་རགས་པ་ལ་བློ་བྱང་ན་འཁྲུལ་པ་ཆེར་མེད་པས། མཁས་པ་ཁྱེད་འདི་ལྟར་གསུང་བ་གཞི་མེད་དུ་ཐུགས་ཡངས་བར་ཟད་དོ། །གོང་གི་འཕྲོས། འོ་ན་སྟོང་ཉིད་བསྒོམས་ན་ཕྱག་ཆེན་དུ་མི་འགྱུར་བ་ཅི་ཞེ་ན། གལ་ཏེ་སྟོང་ཉིད་བསྒོམ་པ་དེ་ནི་ཆད་ལྟ་དང༌།

སྟོང་པ་ཉི་ཚེ་བ་དང༌། ༼༢༩༥༽ སྟོང་རྐྱང་དུ་ངོ་འཕྲོད་པའི་ཉན་ཐོས་ཀྱི་རྟོགས་བྱའི་སྟོང་ཉིད་དང་གསུམ་དུ་མ་ལྷུང་བར་གསལ་བ་དང་ཟུང་དུ་འབྲེལ་བ་ལྟ་བུ་ཇི་ལྟར་བསྒོམས་ལེགས་ཀྱང༌། ཐེག་ཆེན་ཕ་རོལ་ཏུ་ཕྱིན་པའི་དབུ་མའི་སྒོམ་ལས་ལྷག་པའམ་འདའ་བ་མེད་དེ། ཐབས་དབང་དང་རིམ་གཉིས་མེད་པས་སྟོང་ཉིད་ཀྱི་ལྟ་བ་སྐྱོང་པའམ། སྟོང་ཉིད་བསྒོམ་པ་ཙམ་ལས་རྟོག་མེད་ཀྱི་ཡེ་ཤེས་མྱུར་དུ་འདྲེན་མི་ནུས་པའི་ཕྱིར། དེ་སྐད་དུ། རྗེ་བཙུན་རིན་པོ་ཆེས། འགའ་ཞིག་ཕྱག་རྒྱ་ཆེན་པོ་ཐོག་བབས་ཞེས། །ཐོག་མར་སྟོན་ཞེས་རྨོངས་པ་འགའ་སྨྲ་མོད། །དེ་ནི་དེ་མིན་ལྟ་བའམ་བསམ་གཏན་ཏེ། །ཞེས་གསུངས་སོ། འོ་ན་དབུ་མའི་བསྒོམ་བྱུང་ན་དེ་ཙམ་གྱིས་ཆོག་པ་མ་ཡིན་ནམ་ཞེ་ན། མཐའ་བྲལ་དབུ་མའི་བསྒོམ་དེ་བཟང་པོ་ཡིན་མོད་ཀྱི། འོན་ཀྱང་འགྲུབ་བྱེད་གསང་སྔགས་ནས་བཤད་པ་བཞིན་གྱི་ཐབས་བཟང་པོ་མེད་ན་འགྲུབ་པ་ཤིན་ཏུ་དཀའ་སྟེ། ཇི་སྲིད་རྒྱུ་ཚོགས་གཉིས་མ་རྫོགས་པ་དེ་སྲིད་དུ་དབུ་མའི་བསྒོམ་མཐར་མི་ཕྱིན་ཅིང༌། མཐར་ཕྱིན་པ་འདིའི་རྒྱུ་ཚོགས་གཉིས་རྫོགས་པ་ལ་མ་མཐའ་བསྐལ་པ་གྲངས་མེད་དགོས་པར་གསུངས་པའི་ཕྱིར་ཏེ། མདོ་སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། །ཅེས་གསུངས་པའི་ཕྱིར། དབུ་མའི་བསྒོམ་མཐར་ཕྱིན་མ་ཕྱིན་གྱི་ཚད་ནི་ཆོས་དབྱིངས་མངོན་སུམ་དུ་རྟོགས་མ་རྟོགས་ཡིན་པས། མདོ་ལམ་དུ་དེ་མངོན་སུམ་དུ་རྟོགས་པ་ལ་མ་མཐའ་གྲངས་མེད་གཅིག་ཏུ་ཚོགས་བསགས་པས་ས་དང་པོར་ཆོས་ཉིད་མངོན་སུམ་དུ་མཐོང་བའི་ལམ་སྐྱེས་པའི་ཚེ་ན་རྟོགས་པ་ཡིན་ལ། དེའི་གནད་ཀྱིས་བསྐལ་པ་གྲངས་མེད་དགོས་པར་གསུངས་ཞེས་ ༼༢༩༦༽ བསྟན་ཏོ། །གཉིས་པ་ནི། འོ་ན་སྟོང་པ་བསྒོམ་པ་ཕྱག་ཆེན་བསྒོམ་པ་མ་ཡིན་ན་ཕྱག་ཆེན་ཇི་ལྟ་བུ་ཞེ་ན། འདྲེ་གསང་སྔགས་པའི་ལུགས་ཀྱི་ཕྱག་རྒྱ་ཆེན་པོ་འདི་ཆོས་ཅན།

སྟོང་ཉིད་བསྒོམ་པ་ཙམ་མ་ཡིན་ཏེ། ཐབས་དབང་དང་རིམ་གཉིས་ཀྱི་ཏིང་ངེ་འཛིན་ལས་བྱུང་བའི་རང་བྱུང་གི་ཡེ་ཤེས་ཡིན་པའི་ཕྱིར། དེ་སྐད་དུ། རྗེ་བཙུན་རིན་པོ་ཆེས། སྔར་གྱི་འཕྲོ་ལས། བསྒོམ་པའི་ཤུགས་འབྱུང་ཕྱག་རྒྱ་ཆེན་པོ་ཡིན། །ཞེས་དང༌། འཕྲིན་ཞུར་ཡང༌། ཕྱག་རྒྱ་ཆེན་པོ་བསྒོམ་པ་ཡང༌། །དབང་ལས་བྱུང་བའི་ཡེ་ཤེས་དང༌། །རིམ་གཉིས་ཏིང་འཛིན་ཁྱད་པར་ཅན། །ཡིན་ཞེས་ཁྱེད་ཀྱི་གསུང་ལས་བྱུང༌། །ཁ་ཅིག་དཀར་པོ་ཆིག་ཐུབ་ལ། །ཕྱག་རྒྱ་ཆེན་པོར་ངོ་སྤྲོད་བྱེད། །ཅེས་གསུངས་སོ། །རང་བྱུང་གི་དོན་ནི་ལྷུན་གྲུབ་དང་མ་བཅོས་པ་ཡིན་པས། མ་བཅོས་པའི་ཡེ་ཤེས་ལ་རང་བྱུང་གི་ཡེ་ཤེས་ཞེས་བྱ་སྟེ། མ་བཅོས་པ་ཉིད་དུ་མངོན་སུམ་དུ་རྟོགས་པའི་ཡེ་ཤེས་ཞེས་པའོ། །གནད་དེའི་ཕྱིར་ན་ཕ་རོལ་ཏུ་ཕྱིན་པའི་མཐོང་ལམ་སོགས་རང་བྱུང་གི་ཡེ་ཤེས་ཡིན་པས། རྣམ་བཅད་ལ་དེ་གཅད་པའི་ཕྱིར་བྱུང་བའི་རང་བྱུང་ཞེས་གཉིས་འཕར་བསྟན་ནོ། །འདིའི་ཡེ་ཤེས་ནི་གོང་དུ། ཐབས་དང་ཤེས་རབ་གཉིས་མིན་པའི། །སངས་རྒྱས་བསྒྲུབ་པའི་ཐབས་གཞན་མེད། །ཅེས་བཤད་པའི་ཤེས་རབ་དང་དོན་གཅིག དབང་གི་ཆོ་ག་དང་རིམ་གཉིས་བསྒོམ་པ་སོགས་ནི་དེའི་ཐབས་ཡིན་ལ། དེ་བས་ན་སྐབས་དེའི་ཐབས་དང་ཤེས་རབ་གཉིས་ནི་ཐབས་དང་ཐབས་བྱུང་ཡིན་ནོ། །ཕྱག་ཆེན་གྱི་ངོ་བོ་དེ་ལྟ་ཡིན་ན་འགྲུབ་པའི་དུས་མྱུར་བུ་ལ་ཇི་ལྟར་ཞེ་ན། ཕྱག་ཆེན་འདི་རྟོགས་པ་སྔར་བཤད་པ་བཞིན་གྱི་ཐབས་ལ་མཁས་ན་ཚེ་འདིར་ཡང་འགྲུབ་པ་ ༼༢༩༧༽ ཡིན་ཏེ། ལམ་མྱུར་ཞིང་ཟབ་པའི་གནད་ཀྱིས་འགྲུབ་པ་ཡིན་པའི་ཕྱིར། སྔགས་ཀྱི་ཐབས་མཁས་དེ་ལས་གཞན་དུ་ཕྱག་རྒྱ་ཆེན་པོ་རྟོགས་པ་མེད་དེ། དེ་འདྲ་སངས་རྒྱས་ཀྱིས་མ་གསུངས་པའི་ཕྱིར་ཏེ། སྣང་བ་ཅི་ཤར་མ་འགགས་པ་ལ་མ་བཅོས་ཕྱག་རྒྱ་ཆེན་པོ་ཡིན་ཟེར་བ་དང༌། འཁྲུལ་ལུགས་ཕྱག་རྒྱ་ཆེན་པོ། གནས་ལུགས་ཕྱག་རྒྱ་ཆེན་པོ། རྣམ་རྟོག་ཆོས་སྐུ་ཕྱག་རྒྱ་ཆེན་པོ་དང༌། ཕྱག་དང༌།

རྒྱ་དང༌། ཆེན་པོ་གསུམ་ལ་ཡི་གེ་ཐ་དད་པའི་གོ་དོན་བྱེད་པ་སོགས་རང་བཟོས་སྦྱར་བ་ཙམ་ལ་སངས་རྒྱས་ཀྱིས་མ་གསུངས་པའི་ཕྱིར། མདོ་རང་རྐང་དང་རྒྱུད་སྡེ་འོག་མ་ལས་ཕྱག་ཆེན་མ་གསུངས་པ་དེས་ན། ཕྱག་རྒྱ་ཆེན་པོ་ལ་མོས་ན་གསང་སྔགས་བླ་མེད་ཀྱི་གཞུང་བཞིན་བསྒྲུབ་རིགས་ཏེ། ཕྱག་རྒྱ་ཆེན་པོ་དང་དེ་སྐྱེ་བའི་ཐབས་གཉིས་ནི་བླ་མེད་ཀྱི་ཁྱད་ཆོས་ཡིན་པའི་ཕྱིར་རོ། །གསུམ་པ་ནི། སྔར་བཤད་པ་ལྟར་རྟོག་པ་ཁ་ཚོམ་གྱི་ཞི་གནས་དང་བསྲེས་ནས། སྟོང་རྐྱང་བསྒོམ་པ་ལ་ཕྱག་ཆེན་བསྒོམ་པར་རློམ་པའི་ད་ལྟའི་ཕྱག་རྒྱ་ཆེན་པོ་དང༌། རྒྱ་ནག་ཧྭ་ཤང་གི་རྫོགས་ཆེན་གཉིས་ལ་དོན་ལ་ཁྱད་པར་དབྱེ་བ་མེད་དེ། རྒྱ་ནག་གི་ཆོས་ལ་ཡས་བབས་དང་ཅིག་ཆར་བ་ཟེར། བོད་ཀྱི་ཕྱག་ཆེན་ལ་མས་འཛེག་དང་རིམ་གྱིས་པའི་ལུགས་ཟེར་བའི་མིང་འདོགས་ལུགས་བསྒྱུར་བ་ཙམ་མ་གཏོགས་ཉམས་ལེན་གཅིག་ཏུ་སྣང་བའི་ཕྱིར། ཆོས་ལུགས་ནོར་པ་འདི་འདྲ་འབྱུང་བ་ཡང་མཚན་བརྗོད་པར་དཀའ་བ་མཁན་ཆེན་བྱང་ཆུབ་སེམས་དཔའ་ཞི་བ་འཚོས། ཆོས་སྐྱོང་བའི་རྒྱལ་པོ་ཁྲི་སྲོང་ལྡེ་བཙན་ལ་ཞལ་ཆེམས་ཀྱི་ལུང་བསྟན་བཞིན་དུ་ཐོག་ཏུ་བབས་པ་ཡིན་ནོ། །ལུང་བསྟན་པ་དེ་ཡང་ཇི་ལྟར་ཞེ་ན། བཤད་ ༼༢༩༨༽ ཀྱིས་མཉན་པར་བྱ་སྟེ། རྒྱལ་པོ་ཁྱོད་ཀྱི་བོད་ཡུལ་འདིར་ཨོ་རྒྱན་གྱི་རྒྱལ་པོ་སློབ་དཔོན་པདྨ་འབྱུང་གནས་ཀྱིས། མ་མོ་བསྟན་མ་བཅུ་གཉིས་ལ་གཏད་ཅིང༌། མུ་སྟེགས་མི་འབྱུང་བ་སོགས་ཀྱི་བཀའ་བསྒོ་མཛད་པས། མུ་སྟེགས་དངོས་འབྱུང་བར་མི་འགྱུར་མོད། འོན་ཀྱང་ཡར་ངོ་དང་མར་ངོ་གཉིས་ལ་སོགས་པ་རྟེན་འབྲེལ་འགའ་ཡིས་རྒྱུས་ཆོས་ལུགས་དག་མ་དག་གཉིས་སུ་འགྲོ་བར་འགྱུར་ཏེ། དེ་ཡང་ཐོག་མར་ང་འདས་ནས་རྒྱ་ནག་དགེ་སློང་ཞེས་བྱ་བ་བྱུང་ནས། དཀར་པོ་ཆིག་ཐུབ་ཅེས་བྱ་བ་ཅིག་ཆར་བའི་ལམ་བྱ་བྱེད་ཀྱི་ཆོས་ཀྱིས་འཚང་མི་རྒྱ་བ། རྣམ་པར་མི་རྟོག་པ་བསྒོམས་པས་སེམས་རྟོགས་པ་འབའ་ཞིག་གིས་འཚང་རྒྱ་བའི་ཆོས་སྟོན་པར་འགྱུར་རོ། །དེའི་ཚེ་ངའི་སློབ་མ་མཁས་པ་ཆེན་པོ་ཀ་མ་ལ་ཤཱི་ལ་ཞེས་བྱ་བ་སྤྱན་དྲོངས་ལ་དེ་ཡིས་སུན་འབྱིན་པར་ནུས་སོ། །དེ་ནས་སློབ་དཔོན་དེའི་ཆོས་ལུགས་བཞིན་དད་ལྡན་རྣམས་ཀྱིས་སྤྱོད་ཅིག་གསུངས་ཤིང༌།

ཀ་མ་ལ་ཤཱི་ལ་ཁྱེད་མ་འོངས་པའི་དུས་སུ། བོད་ཀྱི་རྒྱལ་པོས་གདན་འདྲེན་པ་བྱུང་ན་ཅིས་ཀྱང་འབྱོན་དགོས་སོ། །གལ་ཏེ་མ་བྱོན་ན་དཔོན་སློབ་ལ་དམ་ཚིག་མེད་དོ་ཞེས་པའི་ཕྱག་ཡིག་ཀྱང་བཞག་གོ །མཁན་པོ་དེ་ཡིས་ཇི་སྐད་གསུངས་པ་བཞིན་ཕྱིས་ནས་ཐམས་ཅད་བདེན་པར་གྱུར་ཏེ། མཁན་པོ་གཤེགས་ནས། སྦ་ཡེ་ཤེས་དབང་པོ་རྒྱལ་ཚབ་ཏུ་བསྐོས་ནས་བསྟན་པ་འཛིན་པའི་ཚེ་འཁོར་གྱི་ལོག་སྒྲུབ་ལ་ཐུགས་སྐྱོ་ནས། མཁར་ཆུར་སྒོམ་བསྒྲུབ་ལ་ཕེབས། དེའི་ཚེ་རྒྱ་ནག་མཁན་པོ་བྱུང་ནས་ཁོ་རང་གི་ཆོས་ལུགས་བསྟན་པས། ཆོས་འདི་བྱ་བླ་ཟེར་ནས་བོད་ཕལ་ཆེར་དད་པར་གྱུར། དཀོན་མཆོག་ལ་མཆོད་པ་དང༌། སྡེ་སྣོད་ལ་ཐོས་བསམ་སོགས་ཀྱི་དགེ་སྦྱོར་གྱི་ 

༼༢༩༩༽ འཕྲོ་བཅད། རྒྱལ་པོ་ཐུགས་མ་བདེ་ནས་ཀ་མ་ལ་ཤཱི་ལ་སྤྱན་འདྲེན་པར་བཏང་བས། ཚུར་བོད་ལ་བྱོན་ཏེ་བསམ་ཡས་སུ་ཕེབས། བྱང་ཆུབ་གླིང་དུ་ཁྲི་གསུམ་བཤམས་ཏེ། རྒྱལ་པོ་གུང་ལ་བཞུགས། ཧྭ་ཤང་གཡས་སུ་འཁོད། ཀ་མ་ལ་ཤཱི་ལ་གཡོན་དུ་འཁོད། རྒྱལ་པོས་རྩོད་པ་བྱ་བར་བཀའ་སྩལ་པས། ཧྭ་ཤང་ན་རེ། འཁོར་བ་ཐམས་ཅད་སེམས་ཀྱི་རྣམ་པར་རྟོག་པས་བསྐྱེད་པ་ཡིན་པས། ཅི་ཡང་མི་སེམས་ཤིང་ཅི་ཡང་ཡིད་ལ་མི་བྱེད་པ་དེ་འཁོར་བ་ལས་ཐར་བར་འགྱུར། སྦྱིན་པ་ལ་སོགས་དཀར་པོའི་ཆོས་ལ་སྤྱོད་པ་ནི་སྐྱེ་བོ་བློ་ཞན་པ་དབང་པོ་རྟུལ་པོ་རྣམས་ལ་བསྟན་པ་ཡིན། དེས་ན་ཁྱེད་ཀྱི་ཆོས་ལུགས་ནི་སྤྲེའུ་ཤིང་རྩེར་འཛེག་པ་དང་འདྲ་བས་མས་འཛེག་དང་རིམ་གྱིས་པ་ཞེས་བྱ། ངེད་ཀྱི་ཆོས་ལུགས་ནི་ཁྱུང་ནམ་མཁའ་ནས་ཤིང་རྩེར་བབས་པ་དང་འདྲ་བས་ཡས་འབབ་དང་ཅིག་ཆར་བཞེས་བྱའོ་ཞེས་ཟེར་རོ། །དེ་ལ་སློབ་དཔོན་གྱིས། དང་པོ་ཁྱོད་ཀྱི་དཔེ་མི་འཐད་དེ། ཁྱུང་ནམ་མཁའ་ལ་གློ་བུར་དུ་འདབ་གཤོག་རྫོགས་པར་སྐྱེས་ནས་ཤིང་རྩེར་འབབ་བམ། འོན་ཏེ་བྲག་ལ་ཚང་བཅས་པ་རིམ་ཀྱིས་འདབ་གཤོག་རྒྱས་ཏེ་ཤིང་རྩེར་འབབ། དང་པོ་མི་སྲིད་ལ། ཕྱི་མ་ལྟར་ན་རིམ་གྱིས་པའི་དཔེར་འགྱུར་གྱི། ཅིག་ཆར་བའི་དཔེར་མི་རུང་ངོ༌། །ཞེས་པས་དཔེ་བཀག དེས་ན་ཁྱོད་ཀྱི་དཔེ་ནོར་བར་མ་ཟད་དོན་ཡང་འཁྲུལ་ཏེ། ཁྱོད་མི་རྟོག་པ་བསྒོམ་པ་དེ་ཅི། རྣམ་རྟོག་ཕྱོགས་གཅིག་བཀག་པ་ཡིན་ནམ། མཐའ་དག་བཀག་པ་ཡིན། དང་པོ་ལྟར་ན། གཉིད་དང་བརྒྱལ་བ་ལ་སོགས་པའང་དེར་འགྱུར། གཉིས་པ་ལྟར་ན། ཁྱོད་མི་རྟོག་པ་བསྒོམ་པའི་ཚེ་བསྒོམ་སྙམ་པའི་བློ་སྔོན་དུ་བཏང་ ༼༣༠༠༽ དགོས་སམ་མི་དགོས། དགོས་ན་དེ་ཉིད་རྟོག་པ་ཡིན་པས་མི་རྟོག་པ་བསྒོམ་པའི་དམ་བཅའ་ཉམས། མི་དགོས་ན་ཁམས་གསུམ་གྱི་སེམས་ཅན་ཐམས་ཅད་ལ་འབད་མེད་དུ་སྒོམ་སྐྱེ་བར་ཐལ། བསྒོམ་སྙམ་པའི་བློ་སྔོན་དུ་མ་བཏང་ཡང་སྐྱེ་བའི་ཕྱིར། ཞེས་བྱ་བ་ལ་སོགས་པས་སུན་ཕྱུང་བས།

ཧྭ་ཤང་གིས་སྨྲས་པ། མགོ་བོར་ཐོག་བརྒྱབ་པ་ལྟར་ལན་མི་ཤེས་ཟེར་རོ། །རྒྱལ་པོས་དེ་ལྟར་ན་སློབ་དཔོན་ལ་མེ་ཏོག་ཕུལ། བཟོད་པར་གསོལ་ལ་ལུང་རིགས་དང་མི་འགལ་བར་རྒྱ་གར་གྱི་ཆོས་ལུགས་བཞིན་གྱིས་ཤིག རྒྱ་ནག་མཁན་པོའི་ལུགས་བྱེད་ན་ཆད་པས་གཅད་དོ། །ཞེས་བཀའ་ནན་དྲག་ཏུ་བསྒྲགས། བཀའ་ཁྲིམས་ཀྱི་ཡི་གེ་གསུམ་མཛད་དེ། རྒྱ་ནག་གི་ལུགས་ནུབ་པར་མཛད་ནས། རྒྱ་གར་རིམ་གྱིས་པའི་ཆོས་ལུགས་སྤེལ་བ་ཡིན་ནོ། །དེ་ལྟར་མཚན་བརྗོད་པར་དཀའ་བ་མཁན་ཆེན་བོ་དྷི་ས་ཏྭ་དང༌། རྒྱལ་པོ་ཉིད་དང༌། ཀ་མ་ལ་ཤཱི་ལ་དང༌། ཁྱད་པར་ཨོ་རྒྱན་གྱི་སྔགས་འཆང་པདྨ་འབྱུང་གནས་ནི་བོད་ལ་བཀའ་དྲིན་ཤིན་ཏུ་ཆེ་བའི་ཕྱིར། བདག་ཉིད་ཆེན་པོས། སྡོམ་བརྩོན་དམ་པ་དཔལ་ལྡན་ཞི་བ་འཚོ། །བརྟུལ་ཞུགས་གྲུབ་པ་པདྨ་འབྱུང་གནས་དང༌། །བློ་གསལ་དབང་པོ་པདྨའི་ངང་ཚུལ་སོགས། །སྙིགས་མའི་དུས་ཀྱི་རྒྱལ་བ་གཉིས་པ་ཡིན། །མི་ཡི་བདག་པོ་ཆོས་བཞིན་ས་སྐྱོང་བ། །རྣམ་དཔྱོད་བློ་ཅན་དེས་པས་འགྲོ་བ་འདུལ། །དཔའ་མཛངས་བླུན་པོའི་ཚོགས་ཀྱིས་ཡོངས་བསྐོར་ནས། །སྐྱེ་དགུ་འདི་དག་ཆོས་བཞིན་བསྐྱངས་པར་ལགས། །ཞེས་བྱས་ཤས་དྲིན་གཟོའི་སྒོ་ནས་རྗེས་སུ་བསྔགས་ཤིང་བསྟོད་པར་མཛད་པ་ཡིན་ནོ། །སྐྱེས་བུ་འདི་དག་གི་མཚན་ནི་འགྲོ་བ་ཀུན་གྱི་རྣ་ལམ་དུ་བསྒྲགས་ནའང་དོན་ཆེན་པོར་ ༼༣༠༡༽ འགྱུར་རོ། །དམ་པའི་རྣམ་ཐར་ཆ་ཤས་བདུད་རྩིས་ཀྱང༌། །དད་པའི་ཤུགས་དྲག་གཡོ་བའི་ཡི་ག་འབྱེད། །ལུང་རྟོགས་རྒྱལ་བའི་བསྟན་པ་རྨ་མེད་པ། །རྒྱུན་དུ་འཛིན་ལ་སྙིང་སྟོབས་ཡིད་སྨོན་ཙམ། །ཞེས་ཀྱང་སྨྲས་སོ། །ཁྲི་སྲོང་ལྡེའུ་བཙན་ནས་རྒྱལ་རབས་འགའ་ཞིག་སོང་བའི་ཕྱིས་ནས། གླང་དར་མས་རྒྱལ་སྲིད་བཟུང་སྟེ། བོད་ཀྱི་ཆོས་ཁྲིམས་དང་རྒྱལ་ཁྲིམས་གཉིས་ཀ་བཤིག་ཅིང་ནུབ་པ་དང༌། དེའི་རྗེས་སུ་ཡུམ་སྟན་དང་འོད་སྲུང་འཁྲུངས་ནས་བོད་ཡུལ་ཕུང་བར་གྱུར་བའི་ཚེ། རྒྱ་ནག་མཁན་པོའི་གཞུང་ལུགས་ཡི་གེར་བཀོད་པ་འགའ་གཏེར་ནས་ཐོན་པ་ཙམ་ལ་བརྟེན་ནས་ཀྱང༌།

བླུན་པོ་ཆོས་དད་ཅན་གདམས་ངག་འབོགས་པ་ལ་སྤྲོ་བས། རྒྱ་ནག་གི་ལུགས་དེ་ཡི་མིང་འདོགས་གསང་ནས་ནི། ཕྱག་རྒྱ་ཆེན་པོར་མིང་བསྒྱུར་ནས་བཤད་པས་དར་བར་གྱུར། དེ་བས་ན་ད་ལྟའི་ཕྱག་རྒྱ་ཆེན་པོར་གྲགས་པའི་ཉམས་ལེན་ཕལ་ཆེར་རྒྱ་ནག་གི་ཆོས་ལུགས་ཡིན་ནོ། །ཡིན་ཚུལ་རྒྱ་ནག་གི་བསམ་གཏན་ཉལ་ཆོག་གི་འཁོར་ལོ་སོགས་ཡིག་ཆ་ལྔ་དང༌། དེང་སང་གི་ཕྱག་ཆེན་ངོ་སྤྲོད་གསུམ་པར་གྲགས་པ་སོགས་ཉམས་ལེན་གྱི་གནད་གཅིག་ཚུལ་རྣམ་བཤད་སྔ་མ་དག་ལས་ཤེས་པར་བྱ་ཞིང༌། དེ་དག་འགོག་ཚུལ་ཡང༌། བདག་ཉིད་ཆེན་པོའི་ཐུབ་པ་དགོངས་གསལ་དང༌། སངས་རྒྱས་འཕྲིན་ཞུ་སོགས་ལས་ཤེས་པར་བྱའོ། །བཞི་པ་གྲུབ་པའི་གཞུང་གིས་གནོད་བྱེད་བསྟན་པ་ནི། སྔར་བཀག་པའི་ཕྱག་ཆེན་གྱི་སྒོམ་དེ་དག་ནཱ་རོ་པ་དང་མཻ་ཏྲཱི་ནས་བརྒྱུད་པའི་ཕྱག་ཆེན་ཡིན་པས་སྐྱོན་མེད་དོ་ཞེ་ན། དེ་གཉིས་ནས་བརྒྱུད་པ་མ་ཡིན་ཏེ། གྲུབ་ཆེན་དེ་གཉིས་ཀྱི་ལུགས་ཀྱི་ཕྱག་རྒྱ་ཆེན་པོ་གང་ཡིན་པ་དེ་ནི། སམ་བུ་ཊ་ལས། ༼༣༠༢༽ དེ་ཕྱིར་ཡེ་ཤེས་སྐྱེད་པ་ཡིས། །ཕྱག་རྒྱ་བཞི་ནི་སྦྱར་བར་བྱ། །ཞེས་ཕྱི་རོལ་གྱི་ཕྱག་རྒྱ་མཚན་ཉིད་དང་ལྡན་པ་ནི་ལས་ཀྱི་ཕྱག་རྒྱ། དེ་ལ་བརྟེན་ནས་ཨ་བ་དྷཱུ་ཏིར་སྟོང་པ་ཉིད་རོ་གཅིག་པའི་ལྷན་ཅིག་སྐྱེས་པའི་དགའ་བ་ནི་དམ་ཚིག་གི་ཕྱག་རྒྱ། དེའི་རང་བཞིན་ཆོས་ཀྱི་དབྱིངས་ནི་ཆོས་ཀྱི་ཕྱག་རྒྱ། དེ་དག་གི་འབྲས་བུ་རང་བྱུང་གི་ཡེ་ཤེས་ནི་ཕྱག་རྒྱ་ཆེན་པོ་ཡིན་པར་གསང་སྔགས་ཀྱི་རྒྱུད་ནས་ཇི་སྐད་གསུངས་པ་དེ་ཉིད་ནཱ་རོ་དང་མཻ་ཏྲཱི་ཁོང་གཉིས་བཞེད་པའི་ཕྱིར། ཇི་ལྟར་ན། མཻ་ཏྲཱི་པའི་དེ་ཉིད་ཉི་ཤུ་པ་ལས། ལམ་དང་དམ་ཚིག་ཕྱག་རྒྱ་གཉིས། །འཁོར་ལོ་རྫོགས་པར་བསྒོམ་པ་ཉིད། །མཐའ་མའི་བྱང་ཆུབ་བསྒོམ་པ་ནི། །དག་པའི་དེ་ཉིད་ཕྱིར་ཕྱོགས་པ་འོ། །ཡེ་ཤེས་ཕྱག་རྒྱ་མཉམ་སྦྱོར་བས། །འཇམ་པའི་རྡོ་རྗེ་ལ་སོགས་གཙོ། །བདེན་མིན་རྫུན་མིན་རྣམ་པར་ནི། །བདག་ཉིད་བསྒོམ་པ་འབྲིང་པོ་འོ། །ཞེས་གསུངས་སོ།

དེར་མ་ཟད་འཕགས་པ་ཀླུ་སྒྲུབ་ཉིད་ཀྱིས་ཀྱང༌། འདི་སྐད་གསུངས་པ་ཡིན་ཏེ། དེས་མཛད་པའི་བསྟན་བཅོས་ཕྱག་རྒྱ་བཞི་པའི་ལུང་ཐུབ་པ་དགོངས་གསལ་དང༌། སྡོམ་གསུམ་རང་མཆན་དུ་དྲངས་པ་ལས། ལས་ཀྱི་ཕྱག་རྒྱ་མི་ཤེས་པ་རྣམས་ཀྱིས་ནི། ཆོས་ཀྱི་ཕྱག་རྒྱའང་མི་ཤེས་ན་ཕྱག་རྒྱ་ཆེན་པོའི་མིང་ཙམ་ཡང་རྟོགས་པར་ག་ལ་འགྱུར། ཞེས་གསུངས་པའི་ཕྱིར། བརྟག་གཉིས་སོགས་རྒྱུད་ཀྱི་རྒྱལ་པོ་གཞན་དང༌། གྲུབ་པ་སྡེ་བདུན་དང༌། སྙིང་པོ་སྐོར་དྲུག་སོགས་བསྟན་བཅོས་ཆེན་པོ་གཞན་ལས་ཀྱང༌། བླ་མེད་ཀྱི་དབང་བསྐུར་བ་བཞི་པོ་དག་དང་མ་འབྲེལ་བ་དེ་ལ་ཕྱག་རྒྱ་ཆེན་པོ་སྐྱེ་བ་བཀག་སྟེ། བརྟག་གཉིས་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་ཐབས་བརྟེན་པ་དང༌། །བདག་གི་ ༼༣༠༣༽ བསོད་ནམས་ལས་ཤེས་བྱ། །ཞེས་དང༌། སམ་བུ་ཊ་ལས། ནང་གི་དབྱེ་བ་འདི་ཉིད་ནི། །བླ་མའི་ཞལ་ལས་རྙེད་པར་འགྱུར། །ཞེས་དང༌། ཡེ་ཤེས་གྲུབ་པ་ལས། རྡོ་རྗེ་ཡེ་ཤེས་དབང་བསྐུར་བས། །དངོས་གྲུབ་མཆོག་ནི་བསྒྲུབ་པར་བྱ། །ཞེས་གསུངས་པའི་ཕྱིར། འོ་ན་ཕྱག་རྒྱ་ཆེན་པོ་སྐྱེས་པ་ལ་ཕན་ཡོན་ཅི་ཞེ་ན། དབང་བསྐུར་བ་ཕྱིན་ཅི་མ་ལོག་པ་ཐོབ་པ་ལས་བྱུང་བའི་ཡེ་ཤེས་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར་པ་ན། ད་གཟོད་ལམ་བགྲོད་པ་ལ་མཚན་མ་དང་བཅས་པའི་འབད་རྩོལ་ཀུན་ལ་མི་ལྟོས་ཏེ། རྟོགས་པ་དེའི་རྒྱུན་བསྐྱངས་པས་ལམ་རང་གི་ངང་གིས་བགྲོད་པར་འགྱུར་བའི་ཕྱིར། དེ་དག་གིས་ནི་དེང་སང་གི་ཕྱག་ཆེན་ཧྭ་ཤང་དང་གནད་གཅིག་པ་རྣམས་སྐབས་འདིའི་དགག་བྱའི་གཙོ་བོ་ཡིན་པས་དེ་བཀག་ཟིན་ནས། ད་ནི་ལྔ་པ་ལོག་རྟོག་གཞན་ཡང་སྐབས་འདིར་དགག་པ་ལ་གསུམ་སྟེ། ཞི་གནས་ཉམས་ལ་ཕྱག་ཆེན་འདོད་པ་དགག དབང་ལ་མོས་ལ་དབང་བསྐུར་མི་དགོས་དགག ཡོན་ཏན་མེད་པའི་མཐོང་ལམ་འདོད་པ་དགག་པའོ། །དང་པོ་ལ་གསུམ་སྟེ། འདོད་པ་བརྗོད་པ། སྔོན་བྱུང་གི་དཔེ་བཤད་པ།

འཁྲུལ་མེད་ཀྱི་གནད་བསྟན་པའོ། །དང་པོ་ནི། དེང་སང་བླ་མ་འགའ་ཞིག་སློབ་མའི་མདུན་ནམ་སྤྱི་བོར་བླ་མ་བསྒོམས་པས། དེས་རྐྱེན་བྱས་མོས་གུས་ཀྱིས་སེམས་བསྒྱུར་ནས་རྟོག་པ་རགས་པ་ཅུང་ཟད་འགགས་ཏེ་སེམས་གནས་པ་ལ་ཕྱག་རྒྱ་ཆེན་པོའི་ངོ་སྤྲོད་བྱེད་དོ། །གཉིས་པ་ནི། རྐྱེན་ཅུང་ཟད་ཙམ་གྱིས་སེམས་གནས་པ་དེ་འདྲ་ཕྱག་ཆེན་མ་ཡིན་ཏེ། ཏིང་འཛིན་གློ་བུར་བ་དེ་འདྲ་བདུད་ཀྱི་བྱིན་རླབས་ཡིན་པའང་སྲིད་ཅིང༌། ཡང་ན་རྡོ་རྗེ་ལུས་ཀྱི་རྩ་ཡིག་གི་བྱེད་ ༼༣༠༤༽ པས་ཁམས་འདུས་པ་འགལ་ལའང་འབྱུང་བའི་ཕྱིར། བདུད་ཀྱི་ཡིན་པ་སྲིད་ཚུལ་ནི། སྔོན་མི་རྒན་པོ་ཞིག་གིས་རི་སུལ་དུ་བུད་ཤིང་འཚོལ་བ་ལ་ཕྱིན་པས། གཉའ་ལོ་མ་སྐམ་པོའི་ཕུང་པོ་ཞིག་གི་ཁྲོད་ན་ལུག་གུ་དཀར་པོའི་པགས་པ་ལ་བྱས་པའི་ཞྭ་ཞིག་འདུག་པ་རྙེད་ནས་མགོ་ལ་གྱོན་པས། མི་རྣམས་ཀྱིས་མཚན་དཔེས་བརྒྱན་པའི་སྐྱེས་བུར་མཐོང་ནས། ཀ་རུ་འཛིན་ཞེས་གྲགས་ཤིང་ཆོས་ལྟར་བཅོས་པ་ཡང་སྟོན་ནུས་པའི་རྫུན་རླབས་ཅན་གྱི་གྲུབ་ཐོབ་བྱུང༌། དེའི་མིང་ཐོས་པ་དང༌། དགོན་པ་མཐོང་བ་ཙམ་གྱིས་གང་ཟག་འགའ་ལ་དྲན་རྟོག་འགགས་པའི་ཏིང་འཛིན་སྐྱེས་པ་ཡང་བྱུང་ཟེར། ཕྱིས་རང་གི་ཁང་པར་སླེབས་ཞྭ་དེ་ཕུད་ནས་འདུག་པའི་ཚེ་སྔོན་གྱི་རྒན་པོའི་གཟུགས་སུ་གྱུར་འདུག་སློབ་མ་ཞིག་གིས་མཐོང་ནས། གཞན་དག་ལ་ཡང་སྨྲས་ཏེ། པགས་པའི་ཞྭ་དཀར་པོ་མི་རྣམས་ཀྱིས་ཁྱེར་ནས། དེའི་གྲུབ་ཐོབ་ཞིག་སྟེ་དེ་ཕྱིན་ཆད་ནས་གཞན་ལ་ཏིང་འཛིན་སྐྱེ་བ་དེ་ཡང་རྒྱུན་ཆད་དོ། །དེས་ན་དེ་འདྲའི་རིགས་ཀྱི་ཏིང་འཛིན་དང༌། ནུས་མཐུ་དང་བྱིན་རླབས་རྣམས་བདུད་རིགས་ཀྱི་འབྱུང་པོ་རྣམས་ཀྱིས་བྱེད་པར་གསུངས་པས། ཏིང་འཛིན་ཕྲ་མོ་ལ་ཡིད་བརྟན་མི་རུང་ཞིང༌། ཏིང་འཛིན་ཕྲ་མོ་སྐྱེས་པ་རྣམས་ལ་གང་ཡིན་བརྟག་ཀྱང་དགོས་ཏེ། ཏིང་ངེ་འཛིན་གྱི་ཚོགས་སྟོན་པའི་མདོ་ལས། ཏིང་ངེ་འཛིན་གྱི་ཡན་ལག་དགུ་གསུངས་ཤིང༌། དེ་དག་ལ་བདུད་ཀྱི་ལས་སུ་ཤེས་ནས་སྤོང་བར་བྱེད་ཚུལ་ཡང་མང་དུ་གསུངས་པའི་ཕྱིར་རོ། །གསུམ་པ་ནི།

སངས་རྒྱས་ཀྱི་གསུང་བཞིན་དུ་བསྒྲུབ་པ་ལས་ཏིང་ངེ་འཛིན་དང་བྱིན་རླབས་བྱུང་བ་ནི་སངས་རྒྱས་རྣམས་ཀྱིས་མཐུ་ལས་ཡིན་ལ། སངས་ ༼༣༠༥༽ རྒྱས་ཀྱི་གསུང་བཞིན་དུ་མ་བསྒྲུབ་ཅིང༌། ཆོས་མིན་བྱས་ཀྱང་གློ་བུར་དུ་ཏིང་ངེ་འཛིན་དང་བྱིན་རླབས་འབྱུང་བ་ནི་བདུད་ཀྱི་མཐུ་ལས་ཡིན་ཏེ། གང་ཟག་འགའ་ཞིག་རློམ་པ་དང་ང་རྒྱལ་སྐྱེར་འཇུག་པའི་ཆེད་དུ་ནད་གདོན་ཞི་བའི་བྱིན་རླབས་འབྱུང་བར་བདུད་ཀྱིས་བྱེད་པ་བརྒྱད་སྟོང་པ་ལས་གསུངས་པའི་ཕྱིར་རོ། །གཉིས་པ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། ཕྱག་རྒྱ་པ་སོགས་ཁ་ཅིག་ཕྱག་ཆེན་སྐྱེ་བ་ལ་ད་ལྟ་ངེས་པར་དབང་བསྐུར་མི་དགོས་ཏེ། སྐྱེ་བ་སྔ་མ་ལ་སེམས་བསྐྱེད་དང་དབང་བསྐུར་བ་མ་བྱས་ན་ཐེག་ཆེན་གྱི་ཆོས་ལ་དད་པ་མི་སྲིད་པས། གང་དག་ཐེག་ཆེན་སྤྱི་དང༌། སྔགས་ལ་དད་པ་ཐོབ་པ་དེ་དག་སྐྱེ་བ་སྔ་མར་སྦྱངས་ཤིང་དབང་བསྐུར་ཐོབ་མྱོང་བ་ཡིན་པས། དེ་ལ་དབང་མ་བསྐུར་ཀྱང་ཆོག་པའི་ཕྱིར་ཟེར་རོ། །གཉིས་པ་ལ་གཉིས་ཏེ། མགོ་མཚུངས་དངོས་སྟོབས་རིགས་པས་དགག བསྡུས་ཏེ་སྨད་པའི་གནས་སུ་བསྟན་པའོ། །དང་པོ་ནི། འོ་ན་སོ་ཐར་གྱི་སྡོམ་པ་དགེ་ཚུལ་དགེ་སློང་གི་སྡོམ་པ་དག་ལེན་པ་ལ་མོས་པ་དེ་ལ་ཡང་ཆོས་ཅན། ད་ལྟ་ཚེ་འདིར་རབ་བྱུང་བྱ་མི་དགོས་པར་ཐལ། ཁྱོད་ལ་སྐྱེ་བ་སྔ་མའི་རབ་བྱུང་གི་སྡོམ་པ་མ་བཏང་བར་ཡོད་པའི་ཕྱིར། བྱང་ཆུབ་སེམས་དཔའི་སེམས་བསྐྱེད་ལེན་པར་མོས་པ་དག་ཀྱང་ཆོས་ཅན། ད་ལྟ་ཚེ་འདིར་སེམས་བསྐྱེད་ལེན་པའི་ཆོ་ག་བྱ་མི་དགོས་པར་ཐལ། ཁྱོད་ལ་སྐྱེ་བ་སྔ་མའི་སེམས་བསྐྱེད་ཡོད་པའི་ཕྱིར། རྟགས་ཁྱབ་ཁས། གལ་ཏེ་སོ་ཐར་དང་སེམས་བསྐྱེད་དེ་དག་ཚེ་འདིར་དགོས་ན། གསང་སྔགས་ཀྱི་དབང་བསྐུར་ཡང་ཚེ་འདིར་ཅིས་མི་དགོས་ཏེ་དགོས་པར་མཚུངས་སོ། །གཉིས་པ་ནི། སངས་རྒྱས་ཀྱི་ ༼༣༠༦༽ ཆོས་ལ་མི་དགའ་བའི་མུ་སྟེགས་བྱེད་རྣམས་ཀྱིས་ཆོས་འདི་པ་སྤངས་པ་དེ་ལ་མཚར་དུ་མི་བརྩི་ཡིས།

བོད་འདི་ན་སངས་རྒྱས་ཀྱི་ཆོས་ལ་བརྟེན་བཞིན་དུ། མདོ་རྒྱུད་ཀྱི་ཉན་བཤད་ཀྱི་གཙོ་བོ་དབང་བསྐུར་བ་དང༌། སེམས་བསྐྱེད་འབོགས་པ་སོགས་འགོག་པ་དེ་ལ་རངས་པའི་ཚུལ་གྱིས་ཁོ་བོ་ངོ་མཚར་སྐྱེས་ཞེས་བྱ་བ་ཤིན་ཏུ་ཁྲེལ་བར་གྱུར་བ་ཡིན་ཏེ། མུ་སྟེགས་བྱེད་སངས་རྒྱས་ཀྱི་རྗེས་འབྲང་མ་ཡིན་པས། ཆོས་འདི་པ་སྤོང་བ་ཁོ་རང་གི་ལུགས་ཡིན་ལ། སངས་རྒྱས་ཀྱི་རྗེས་སུ་འབྲང་བཞིན་དུ་ཆོས་ཉན་བཤད་འགོག་པ་ནི་འཇིག་རྟེན་འདི་ན་མཚང་ཤིན་ཏུ་ཆེ་བའི་ཕྱིར། མཁས་པ་ཁ་ཅིག ཚེ་འདིར་དབང་བསྐུར་མ་བྱས་ཀྱང་དབང་བསྐུར་ཐོབ་པ་ཡོད་དེ། ཚེ་འདིར་དབང་མ་བསྐུར་ཡང་ཐོབ་པ་ཞིག །མེད་ན་སྔགས་སྡོམ་སེམས་རྗེས་འབྲང་བས་གནོད། །ཅེས་འཆད་དོ། །འདི་ནི་ཅུང་ཟད་དཔྱོད་དགོས་སུ་སྣང་བས་འདི་ལྟར་སེམས་ཏེ། སྔགས་ལ་བརྟན་པ་ཐོབ་པ་ཞིག་ཚེ་ཕྱི་མར་མཚམས་སྦྱར་བ་ནི། སྔ་མའི་སྔགས་སྡོམ་གྱི་རྒྱུན་མ་བཏང་བར་ཡོད་ཀྱང༌། དབང་བསྐུར་བ་གསར་དུ་ཐོབ་དགོས་པ་ཡིན་ཏེ། ཚེ་འདིའི་དབང་དུ་བྱས་པའི་ཕུང་ཁམས་སྐྱེ་མཆེད་རྣམས་གསར་དུ་སྨིན་དགོས་པའི་ཕྱིར། དེས་ན་ཚེ་འདིར་དབང་མ་བསྐུར་བར་སྔགས་སྡོམ་དང་ལྡན་པ་ཡོད་ཀྱང་དབང་ཐོབ་ཅེས་པའི་ཐ་སྙད་མི་བྱའོ། །འདི་ལ་ད་དུང་འཐེན་ཁྱེར་འབྱུང་བར་སྣང་ངོ༌། །གསུམ་པ་ལ་གསུམ་སྟེ། ཡོན་ཏན་མེད་པའི་མཐོང་ལམ་དགག དེ་ལ་ལུང་དང་འགལ་བ་སྤང༌། དེས་ན་འཕགས་པའི་མཁྱེན་པར་བསྒྲུབ་པའོ། །དང་པོ་ལ་གསུམ་སྟེ། འདོད་པ་བརྗོད་པ། དེ་དགག་པ། དེའི་ཉེས་སྤོང་དགག་པའོ། །དང་པོ་ནི། རིན་ཆེན་རྒྱན་འདྲའི་རྗེས་སུ་འབྲང་བའི་ ༼༣༠༧༽ རྔོག་གཞུང་པའི་དགེ་བཤེས་ལ་ལ། སེམས་གནས་པའི་ཞི་གནས་ཅུང་ཟད་དང༌། སྣང་སྟོང་ཟུང་འཇུག་གི་རྟོགས་པ་ཕྲ་མོ་ཟུང་དུ་འབྲེལ་བ་ཙམ་སྐྱེས་པ་ལ་མཐོང་ལམ་དུ་ངོ་སྤྲོད་བྱེད་ཅིང༌། ཡོན་ཏན་བརྒྱ་ཕྲག་བཅུ་གཉིས་ནི། ཁྱུང་གི་ཕྲུག་གུ་སྒོ་ངའི་རྒྱ་ཡིས་བཅིངས་པས་འཕུར་མི་ནུས་པ་བཞིན་དུ། རྣམ་སྨིན་གྱི་ལུས་ཀྱི་རྒྱ་ཡིས་བཅིངས་པས་ད་ལྟ་ཡོན་ཏན་དངོས་སུ་མི་འབྱུང་ཡང༌།

ལུས་འགགས་པའི་ཕྱི་ནས་དེ་མ་ཐག་ཡོན་ཏན་རྣམས་འབྱུང་བ་ཡིན་ཟེར་རོ། །གཉིས་པ་ནི། མཐོང་ལམ་ད་ལྟ་སྐྱེས་པ་ལ་ཡོན་ཏན་ཤི་ནས་འབྱུང་བ་འདི་འདྲ་མི་འཐད་དེ། ཐེག་པ་ཆེན་པོའི་མདོ་རྒྱུད་ཀུན་ལས་འདི་འདྲ་བཤད་པ་མེད་པའི་ཕྱིར། དཔེར་ན་ཉི་མ་དེ་རིང་ཤར་བ་དེའི་འོད་ཟེར་སང་ནངས་པར་འབྱུང་རིགས་པར་འགྱུར་ཏེ། མཐོང་ལམ་ཚེ་འདིར་སྐྱེས་པ་དེའི་ཡོན་ཏན་ད་ལྟ་མི་འབྱུང་བར་ཚེ་ཕྱི་མར་འབྱུང་བའི་ཕྱིར། འདོད་ན། མཚར་ཆེ་སྟེ་མངོན་སུམ་དུ་འགལ་ལོ། །གསུམ་པ་ནི། རྗེས་འབྲང་ཁ་ཅིག སྐྱོན་སྤོང་བར་འདོད་ནས་ཡོན་ཏན་བརྒྱ་ཕྲག་བཅུ་གཉིས་ནི་ཕ་རོལ་ཏུ་ཕྱིན་པ་ནས་གསུངས་པ་ཡིན་པས། ཕར་ཕྱིན་གྱི་མཐོང་ལམ་ལ་དེ་ལྡན་དགོས་ཀྱང༌། སྔགས་ཀྱི་མཐོང་ལམ་ལ་དེ་ལྡན་མི་དགོས་ལ། དེ་བས་ན་མདོ་སྔགས་ཀྱི་མཐོང་ལམ་གཉིས་པོ་དེ་རིམ་བཞིན་རྒྱན་ཅན་དང་རྒྱན་མེད་ཡིན་ཞེས་བར་རོ། །འོ་ན་མདོ་སྔགས་ཀྱི་སངས་རྒྱས་གཉིས་ཀྱང་རྒྱན་ཅན་དང་རྒྱན་མེད་དུ་འགྱུར་ཏེ། མཐོང་ལམ་གཉིས་པོ་དེ་དེ་ལྟར་ཡིན་པའི་ཕྱིར་ནའོ། །འདོད་མི་ནུས་ཏེ། ཉན་ཐོས་རྣམས་ཀྱི་དགྲ་བཅོམ་ལ། མཛོད་ལས། འགོག་ཐོབ་གཉིས་ཀ་ལས་རྣམ་གྲོལ། །ཤེས་རབ་ཀྱིས་ནི་ཅིག་ཤོས་སོ། །ཞེས་འགོག་ ༼༣༠༨༽ པའི་སྙོམས་འཇུག་ཐོབ་མ་ཐོབ་ཀྱི་སྒོ་ནས་རྒྱན་ཅན་དང་རྒྱན་མེད་གཉིས་འཐད་ཀྱི། ཐེག་པ་ཆེན་པོའི་འཕགས་པ་ལ་རྒྱན་ཅན་དང་རྒྱན་མེད་གཉིས་མི་སྲིད་པའི་ཕྱིར། འོ་ན་ཉན་ཐོས་ཀྱི་གཞུང་ལུགས་ལས། ཉན་ཐོས་ལམ་ལ་འབད་རྩོལ་བྱས་པ་རྣམས་ལུས་མ་སྤང་གི་བར་དུ་མྱང་འདས་མ་ཐོབ་པ་ལ། བར་དོར་དེ་ཐོབ་པ་མང་དུ་བཤད་པ་རྣམས་ཇི་ལྟར་ཞེ་ན། དེ་དང་འདི་མི་འདྲ་སྟེ། ཉན་ཐོས་ཀྱི་གཞུང་ལས་ལྕགས་གོང་མེར་འབར་བ་ལ་ཐོ་བ་བསྣུན་པའི་ཚེ་མེའི་ཚ་ཚ་གནམ་ལ་ཡར་བ་དེ་མ་ཐག་དང་ནམ་མཁའ་ནས་འབབ་པར་རྩོམ་པ་དང༌། འབབ་པར་བརྩམས་ནས་ས་ལ་མ་ལྷུང་བར་དུ་ཡལ་བའི་དཔེས་ཕྱིར་མི་འོང་ཚེ་འདིར་མྱ་ངན་ལས་མ་འདས་པ་དག་བར་དོ་གྲུབ་མ་ཐག་དང༌།

རྒྱུན་ཅུང་ཟད་ལོན་པ་དང༌། ཡུན་རིང་མོ་ལོན་ནས་སྐྱེ་སྲིད་མ་གྲུབ་ཙམ་ལ་མྱ་ངན་ལས་འདའ་བར་གསུངས་ལ། དེ་བཞིན་དུ་གསང་སྔགས་ཀྱི་ལམ་བསྒོམས་པ་ལས་ཚེ་འདིར་མཐོང་ལམ་མ་ཐོབ་པ་བར་དོར་མཐོང་ལམ་ཐོབ་པ་ཡོད་མོད་ཀྱིས། ཚེ་འདིར་མཐོང་ལམ་སྐྱེས་པ་ལ་ཡོན་ཏན་རྣམས་ཤི་ནས་འབྱུང་བ་ནི་ད་ལྟ་སྟོན་རྒྱུ་མ་བྱུང་བ་ལ་བླུན་པོ་རྣམས་ཀྱི་རྫུན་གྱི་སྒྲིབ་གཡོགས་ཡིན་པས་སོ། །དེས་ན་ད་ལྟ་མཐོང་ལམ་སྐྱེས་པ་ལ་ཡོན་ཏན་ཕྱི་ནས་འབྱུང་བ་འདི་འདྲའི་ཆོས་ལུགས་མཁས་པས་སྤང་བར་བྱ་སྟེ། ཐེག་པ་ཆེན་པོའི་མདོ་རྒྱུད་ཀུན་དང་མི་མཐུན་པས་སོ། །གཉིས་པ་དེ་ལ་ལུང་དང་འགལ་བ་སྤང་བ་ནི། གོང་དུ་སྨོས་པའི་རྟོགས་པ་ཕྲ་མོ་དེ་ལ་མཐོང་ལམ་དུ་ངོ་སྤྲོད་པ་མི་འཐད་ན། ནཱ་རོ་པ་དང་འཕགས་པ་ལྷ་གཉིས་ཀྱི་ལུང་དང་འགལ་ལོ་ཞེ་ན། ནཱ་རོ་པ་དང་མི་འགལ་ཏེ། ཇོ་བོ་ནཱ་རོ་ཏ་པ་ནི་དབང་བསྐུར་གསུམ་པའི་དུས་སུ་ 

༼༣༠༩༽ སྐད་ཅིག་མ་བཞི་དང༌། དགའ་བ་བཞི་སྦྱར་བའི་ཉམས་མྱོང་རྒྱུད་ལ་སྐྱེས་པའི་ཚེ་སྐད་ཅིག་མ་བཞི་པ་མཐོང་ལམ་དུ་སྐྱེ། དེ་ནི་རྒྱུན་མི་བརྟན་པར་སྐད་ཅིག་དེ་ལ་འགག་ཅིང་ཉམས། སྦྱོར་ལམ་ཆོས་མཆོག་རྗེས་ཀྱི་མཐོང་ལམ་ནི། འགག་པའམ་ཉམས་པ་མེད་ཅེས་གསུང་བར་བཀའ་བརྒྱུད་གོང་མའི་གསུང་སྒྲོས་ལ་གྲགས་ལ། དེ་ལྟར་དབང་དུས་སུ་མཐོང་ལམ་སྐྱེས་པ་དེ་ནི་མཚོན་བྱེད་དཔེའི་ཡེ་ཤེས་ལ་མཐོང་ལམ་དུ་བཏགས་པར་ཟད་པས་མཐོང་ལམ་དངོས་ཡིན་པར་མི་བཞེད་དོ། །གཞན་དུ་ན་ཆོས་མཆོག་རྗེས་ཀྱི་མཐོང་ལམ་གྱི་གསལ་ཁ་མི་དགོས་པར་འགྱུར་ཏེ། སྔ་མ་དེ་མཐོང་ལམ་མཚན་ཉིད་པ་ཡིན་པའི་ཕྱིར། འཕགས་པ་ལྷ་དང་ཡང་མི་འགལ་ཏེ། དེས་མཛད་པའི་སྤྱོད་བསྡུས་ལས། གལ་ཏེ་སྒྲུབ་པ་པོ་བདེན་པ་མཐོང་ཡང༌། སྔོན་གྱི་བག་ཆགས་ལ་གོམས་པའི་སྟོབས་ཀྱིས་ཞིང་ལས་དང༌། ཚོང་དང་རྙེད་བཀུར་ལ་སོགས་པས་གཡེངས་པས་སྤྱོད་པ་རྣམ་པ་གསུམ་སྤྱོད་པར་མི་བྱེད་པ་དང༌། སྒྲུབ་པ་པོ་གཞན་དག་འབྱོར་པ་མ་ཚང་བས་རྒྱུད་ལས་ཇི་སྐད་གསུངས་པའི་ཆོ་ག་རྫོགས་པར་བྱེད་མི་ནུས་པའི་ཕྱིར། མི་སྤྱོད་པ་དེ་དག་འཆི་བའི་དུས་བྱས་ནས་ཡང་སྲིད་པ་གཞན་དུ་འགྲོ་བར་འགྱུར་རམ། ཡང་ན་རྡོ་རྗེ་འཆང་ཉིད་ཐོབ་པར་འགྱུར། ཞེས་དྲིས་པའི་ལན་དུ། དེ་བས་ན་དེ་ཁོ་ན་ཉིད་ཤེས་པའི་རྐྱེན་མ་ཚང་བ་ནི་ཇི་སྐད་དུ་བཤད་པའི་སྤྱོད་པ་གལ་ཏེ་མ་སྤྱད་དུ་ཟིན་ཀྱང༌། ཞེས་པ་ནས། དེ་བས་ན་ཐམས་ཅད་མཁྱེན་པར་འགྱུར་རོ་ཞེས་གསུངས་པ། རྫོགས་རིམ་ལས་བྱུང་བའི་རང་བྱུང་གི་ཡེ་ཤེས་ཀྱི་རྟོགས་པ་ཙམ་ལ་བདེན་པ་མཐོང་བ་ཞེས་སྒྲ་ཡངས་ ༼༣༡༠༽ པར་བྱས་པས་དཔེའི་ཡེ་ཤེས་ཉིད་ལ་དགོངས་པའི་ཕྱིར། གྲུབ་ཆེན་གཉིས་པོ་དེ་དང་རྣལ་འབྱོར་དབང་ཕྱུག་སོགས་གྲུབ་ཐོབ་རྣམས་ཀྱི་དགོངས་པ་མཐུན་ཏེ། ལམ་འབྲས་ལས། དེ་ཁོ་ན་ཉིད་ཀྱི་རྟགས་བྱང་ཆུབ་ཡན་ལག་བདུན་ནི། རྩ་རིན་པོ་ཆེའི་ཕོ་བྲང་བཞི་དང༌། གཙོ་མོ་གསུམ་སྟེ། ལུས་ཀྱི་དཀྱིལ་འཁོར་མཐོང་ནས་རྟོག་པའི་འགྲོ་ཟློག་བྱེད།

ཞིང་ཁམས་བརྒྱ་སྒུལ་ཞིང་ཉན། སྦྱིན་བརྒྱ་འོད་བརྒྱ་འགྱེད། མར་བརྒྱ་འཆད། ཏིང་འཛིན་མི་འདྲ་བ་བརྒྱ་ལ་སྙོམས་པར་འཇུག ཅེས་པ་ནས། སྔོན་བླ་མས་རྒྱུ་དུས་ན་བསྟན་པའི་འཁོར་འདས་དབྱེར་མེད་དེ་ཙམ་ན་རྟོགས། ཞེས་སྔགས་ཀྱི་མཐོང་ལམ་ལ་ཡོན་ཏན་བརྒྱ་ཕྲག་བཅུ་གཉིས་ལྡན་པ་དང༌། ས་མཚམས་ཡང་ས་པོ་དང་པོ་ཉིད་དུ་བསྟན་པའི་ཕྱིར། ཚིག་རྐང་ལས་ཆོས་སྐུ་ཉམས་སུ་མྱོང་ཞིང་ཞེས་པ་དེ་འདིར་དྲངས་ན། དེའི་ཉམས་དེ་འབྲས་བུའི་ཉམས་མ་ཡིན་པར་འཆད་དགོས་འབྱུང་བས། སྔགས་གཞུང་རྒྱ་མཚོར་མཁྱེན་པའི་སྤྱན་རས་གསལ་བའི་མཁས་པ་དག་གིས་དཔྱད་པར་བྱའོ། །གསུམ་པ་དེས་ན་འཕགས་པའི་མཁྱེན་པར་བསྒྲུབ་པ་ནི། ས་དང་པོ་མ་ཐོབ་པ་ལ་སྔགས་ཀྱི་མཐོང་ལམ་མཚན་ཉིད་པ་མེད་པ་དེས་ན། ངེད་ཀྱི་མཐོང་ལམ་མཚན་ཉིད་པ་ནི་འཕགས་པ་མ་ཡིན་པ་ལ་ད་ལྟ་འབྱུང་བ་མི་སྲིད་དེ། མཐོང་ལམ་གྱི་རྟེན་གྱི་གང་ཟག་ནི་འཕགས་པ་ཁོ་ན་ཡིན་པའི་ཕྱིར། ཁ་ཅིག མཐོང་ལམ་འཕགས་པ་མ་ཡིན་པ་ལ་འབྱུང་བར་ཐལ། མཐོང་ལམ་འཕགས་པ་མ་ཡིན་པ་ལ་སྐྱེ་བའི་ཕྱིར་ཏེ། སོ་སོ་སྐྱེ་བོ་ལ་སྐྱེ་བའི་ཕྱིར་ཞེས་ཟེར་བ་ནི། ཚིག་ལ་འཁྲིས་པ་ཙམ་དུ་སྣང༌། དེ་ལྟར་ན་བཀའ་བསྟན་བཅོས་ཐམས་ཅད་ལ་སྐྱོན་དེ་འདྲ་རེ་གཏོང་རྒྱུ་འབྱོར་བས། ཧ་ཅང་སྟོན་ ༼༣༡༡༽ པ་བཟང་དྲགས་ན་ཅིར་འགྱུར་མི་ཤེས་སོ། །རབ་དབྱེའི་གཞུང་དེས་ཕྱིས་འབྱུང་བ་བཀག་པ་ཡིན་ན་བདེན་ཆུག་ཀྱང༌། སྐབས་ཐོབ་ད་ལྟའི་དབང་དུ་བྱས་ནས་གསུངས་པ་ཡིན་ཏེ། ཡོན་ཏན་བརྒྱ་ཕྲག་བཅུ་གཉིས་མ་ཐོབ་པའི་སོ་སོ་སྐྱེ་བོ་ལ་མཐོང་ལམ་མཚན་ཉིད་པ་ཡོད་པ་འགོག་པའི་སྐབས་ཡིན་པའི་ཕྱིར། གཞུང་དོན་གང་འཆད་ཀྱང་སྐབས་ཐོབ་བརྩི་བ་གལ་ཆེ། གཞན་དུ་ན་རིགས་པ་ཅུང་ཟད་ཤེས་པའི་གསར་བུ་བ་བཞིན་དུ། རྩིག་རྩིག་ཁོ་ནས་གཞུང་ལུགས་ལ་སྐྱོན་འཚོལ་ཉན་ཆེའོ། །ཅི་མེད་སྟོང་པ་ཁོ་ནར་མངོན་ལྷུང་བའི། །ཆད་ལྟའི་བསྒོམ་དེ་ཐ་ཤལ་ངན་འགྲོའི་རྒྱུ། །གཟུགས་སྣང་འགགས་པའི་སྟོང་པ་ཉི་ཚེ་ཡི། །མེ་ཁྱེར་བསྒོམ་དེ་འབྲིང་ཡིན་གཟུགས་མེད་རྒྱུ། །སྟོང་པ་ཙམ་དུ་ཐག་ཆོད་ངོ་འཕྲོད་པའི། །ཉན་ཐོས་བསྒོམ་དེ་རེ་ཞིག་ཐར་པའི་རྒྱུ། །སྟོང་པའང་གསལ་བར་ཟུང་འབྲེལ་དབུ་མའི་བསྒོམ། །བཟང་ཡིན་འོན་ཀྱང་འགྲུབ་ལ་ཡུན་རིང་འགོར། །གསང་སྔགས་ལུགས་ཀྱི་ཕྱག་རྒྱ་ཆེན་པོ་ནི། །དབང་རིམ་ལས་བྱུང་ཡེ་ཤེས་ཁྱད་པར་ཅན། །ཉིན་མོའི་མགོན་བཞིན་བདེ་སྟོང་ཟུང་འཇུག་གི

།སྣང་བ་རབ་འབྱམས་སྲིད་ན་གསལ་དེ་ཡིན། །ལུས་ངག་འབད་རྩོལ་དགེ་བའི་འཕྲོ་བཤོལ་ནས། །བྱར་མེད་རྩོལ་བསྒྲུབ་མེད་པའི་ངང་ཉལ་བའི། །ཕྱག་ཆེན་པ་དག་ཧྭ་ཤང་གདོན་གྱིས་གཟིར། །པདྨའི་ངང་ཚུལ་དེ་ལ་སྐྱབས་བྱོས་ཤིག །སྐབས་འདིར་གཞན་ཡང་ལོག་པར་རྟོག་པ་ནི། །ཞི་གནས་ཉམས་ལ་ཕྱག་རྒྱ་ཆེན་པོ་དང༌། །དབང་ལ་མོས་ལ་དབང་བསྐུར་མི་དགོས་སྨྲ། །རྟོགས་པ་ཕྲ་མོ་སྐྱེས་ལ་མཐོང་ལམ་དུ། །ངོ་སྤྲོད་ད་ལྟ་ཡོན་ཏན་མི་འབྱུང་ཡང༌། །ཕྱི་ནས་འབྱུང་ཞེས་མངོན་སུམ་རྫུན་གྱིས་ ༼༣༡༢༽ སྒྲིབ། །ཁ་ཅིག་མདོ་སྔགས་མཐོང་ལམ་རྒྱན་ཅན་དང༌། །རྒྱན་མེད་ཡིན་ཞེས་སླར་ཡང་ཟོལ་གྱིས་སྒྲིབ། །འདི་དག་དག་བྱེད་ལུང་རིགས་ཆུ་གཙང་དང༌། །ཕྲད་ཚེ་ལོག་རྟོག་དྲི་མ་ཀུན་བྱང་ནས། །མ་ནོར་མཁས་པའི་འཇུག་ངོགས་འདིར་སོན་ཏེ། །ཀུན་མཁྱེན་རྒྱལ་བའི་ས་ལ་ཅིས་མི་རེག །ཕྱག་ཆེན་དངོས་བསྟན་ཟིན་ཏོ།། །།གཉིས་པ་ཞར་བྱུང་ལག་ལེན་སོགས་ལ་འཁྲུལ་པ་དགག་པ་གསུམ་སྟེ། ལག་ལེན་སྤྱོད་པའི་གནད་ལ་འཁྲུལ་པ་དགག རྟོགས་བྱ་ལྟ་བའི་གནད་ལ་འཁྲུལ་པ་དགག ཉམས་ལེན་བསྒྲུབ་པའི་གནད་ལ་འཁྲུལ་པ་དགག་པའོ། །དང་པོ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། ཉན་ཐོས་དང་ཕར་ཕྱིན་དང་རྡོ་རྗེ་ཐེག་པ་གསུམ་གྱི་ལག་ལེན་ཡང་རང་རང་གི་གཞུང་ལུགས་ནས་བཤད་པ་བཞིན་མ་ནོར་བར་བྱེད་དགོས་ཏེ། དེ་ལྟར་བྱེད་ན་སངས་རྒྱས་ཀྱི་བསྟན་པ་ཡིན་ཞིང༌། མི་བྱེད་ན་བསྟན་པའི་གཟུགས་བརྙན་ཙམ་ཡིན་པས་སོ། གཉིས་པ་ལ་ལྔ་སྟེ། ལམ་གྱི་རྩ་བ་བླ་མ་བསྟེན་ཚུལ་བཤད། ལམ་གྱི་གོ་རིམ་ཐོད་སྒལ་སྤྱོད་པ་དགག ལམ་གྱི་ཡན་ལག་མཆོད་གཏོར་བྱ་ཚུལ་བསྟན། ལམ་གྱི་དམིགས་རྟེན་གཟུགས་སྐུའི་ལྷ་ལ་དཔྱད། ལམ་གྱི་ངོ་བོ་མདོ་སྔགས་འཆོལ་བ་དགག་པའོ། །དང་པོ་ལ་གཉིས་ཏེ། བླ་མའི་མཚན་ཉིད། གསོལ་བ་འདེབས་པའི་ཚུལ་ལོ། །དང་པོ་ནི། ཐེག་པ་གསུམ་གྱི་ལག་ལེན་རང་རང་གི་ལུགས་བཞིན་དུ་བྱེད་པ་ལ།

ཐོག་མར་བླ་མ་ཡང་རང་རང་གི་ལུགས་བཞིན་དུ་ཤེས་པར་བྱ་དགོས་པ་ཡིན་ནོ། །དེ་ཡང་ཉན་ཐོས་རྣམས་ཀྱི་བླ་མ་ནི་ཤཱཀྱ་ཐུབ་པ་ལྟ་བུ་ཇི་ལྟར་བཟང་ཡང་དགེ་འདུན་དང༌། གང་ཟག་གཉིས་ཀྱི་ཟླས་ཕྱེ་བའི་ ༼༣༡༣༽ གང་ཟག་ཁོ་ནར་བསམ་པས་དགེ་འདུན་ཙམ་དུ་ཡང་མི་འགྱུར་ཏེ། ཉན་ཐོས་པའི་ལུགས་ལ་དགེ་འདུན་དུ་འགྱུར་བ་ལ། ཉུང་མཐའ་ཡང་དགེ་སློང་བཞི་ཚོགས་དགོས་པའི་ཕྱིར། ཐེག་ཆེན་ཕ་རོལ་ཏུ་ཕྱིན་པའི་བླ་མ་ནི། ས་ཐོབ་ཀྱི་གྲུབ་ཐོབ་གང་ཟག་བཟང་པོ་ཡིན་ན་དགེ་འདུན་དཀོན་མཆོག་དང༌། ཚོགས་སྦྱོར་གང་རུང་ལ་གནས་པ་ཡིན་ན་དགེ་འདུན་ཙམ་ཡིན་ཏེ། རྒྱུད་བླ་མ་ལས། ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །ཞེས་བྱང་སེམས་འཕགས་པ་མཐའ་དག་གནས་སྐབས་ཀྱི་དགེ་འདུན་དཀོན་མཆོག་དང༌། དེའི་ཤུགས་ལས་སངས་རྒྱས་འཕགས་པ་ཡང་མཐར་ཐུག་གི་དགེ་འདུན་དཀོན་མཆོག་ཏུ་བཤད་ཅིང༌། མངོན་རྟོགས་རྒྱན་ལས། སློབ་མ་ཕྱིར་མི་ལྡོག་པའི་ཚོགས། །ཞེས་སྦྱོར་མཐོང་སོགས་ལ་གནས་པའི་སེམས་དཔའ་རེ་རེ་ཡང་དགེ་འདུན་དུ་བསྟན་པའི་ཕྱིར། བཟང་ན་ཞེས་པས་ཐེག་ཆེན་འཕགས་པར་གྱུར་པའི་བླ་མ་དངོས་སུ་བསྟན་ནས། ཐེག་ཆེན་སོ་སྐྱེར་གྱུར་པའི་བླ་མ་རྣམས་ཤུགས་ལ་བསྟན་པ་ཡིན་པས་ཚིག་དེ་ནི་ནུས་པ་ཅན་ནོ། །གསང་སྔགས་པའི་བླ་མ་མཆོག་དབང་བཞི་རྫོགས་པར་བསྐུར་བ་དེ་ནི་དཀོན་མཆོག་གསུམ་དང་དབྱེར་མེད་པའམ། དཀོན་མཆོག་གསུམ་གྱི་ངོ་བོ་ཡིན་པས་ཐེག་པ་འོག་མ་གཉིས་ཀྱི་བླ་མ་ལས་ཁྱད་པར་དུ་འཕགས་ཏེ། ཧེ་རུ་ཀ་མངོན་འབྱུང་གི་རྒྱུད་ལས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །བླ་མ་དཔལ་ལྡན་ཧེ་རུ་ཀ །ཀུན་གྱི་བྱེད་པོ་བླ་མ་ཡིན། །ཞེས་གསུངས་པའི་ཕྱིར། དཀོན་མཆོག་གསུམ་དང་དབྱེར་མེད་ཡིན་པ་དེས་ན་བླ་མ་དེ་ལ་གསོལ་བ་བཏབ་པས་དཀོན་མཆོག་གསུམ་པོ་ཚེ་འདིར་ ༼༣༡༤༽ འགྲུབ་སྟེ། བླ་མ་དཀོན་མཆོག་གསུམ་གྱི་ངོ་བོ་ཡིན་པ་ལྟར་དུ་མོས་པ་བྱས་པས་རང་རྒྱུད་ལ་དཀོན་མཆོག་གསུམ་འབྱུང་བ་ནི།

རྒྱུ་འདྲ་བ་ལས་འབྲས་བུ་འདྲ་བ་འབྱུང་བ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། བླ་མ་མཆོག་ཅེས་པས་དབང་སྐུར་བྱེད་པ་པོ་དེ་མཆོག་ཡིན་པར་དངོས་སུ་བསྟན་ནས། གཞན་རྒྱུད་བཤད་པ་དང༌། མན་ངག་བསྟན་པ་དང༌། སྔགས་ཀྱི་བཟླས་ལུང་སྦྱིན་པ་སོགས་ཀྱང་གསང་སྔགས་ཀྱི་བླ་མ་ཡིན་པར་ཤུགས་ལ་བསྟན་ཏོ། །འོ་ན་ཐེག་པ་གསུམ་གྱི་བླ་མ་དཀོན་མཆོག་ཏུ་བསྡུ་མི་བསྡུ་སོགས་ལུགས་སོ་སོའི་རྣམ་དབྱེ་དེ་ལྟར་ཡིན་ན། མཚན་ཉིད་ཇི་ལྟ་བུ་ཞེ་ན། དེ་ལྟ་བུའི་ཐེག་པ་གསུམ་པོ་ཡི་བླ་མ་ནི། རང་རང་སོ་སོའི་གཞུང་ནས་བཤད་པ་བཞིན་གྱི་བླ་མའི་མཚན་ཉིད་དང་ལྡན་པ་དགོས་ཏེ། དེ་དག་དང་མི་ལྡན་ན་བླ་མ་ཙམ་ཡིན་གྱི་བླ་མ་དམ་པ་མ་ཡིན་པའི་ཕྱིར། ཡང་ན་གསང་སྔགས་པའི་བླ་མ་མཆོག་ཅེས་པ་ལ་འཕྲོས། སྔགས་ཀྱི་བླ་མ་མཆོག་དེ་ལ་མཚན་ཉིད་དམ། ཁྱད་ཆོས་དུ་དང་ལྡན་པ་ཞིག་དགོས་ཞེ་ན། དེ་ལ་སྔར་སྨོས་པ་དེ་ལྟ་བུའི་ཐེག་གསུམ་སོ་སོའི་གཞུང་ནས་བཤད་པའི་བླ་མའི་མཚན་ཉིད་གསུམ་ཀ་དང་ལྡན་པ་དགོས་ཏེ། གཞན་དུ་ན་བླ་མ་དམ་པར་མི་འགྱུར་བའི་ཕྱིར། དམ་པ་མ་ཡིན་ན་སྐྱོན་ཅི་ཡོད་ཅེ་ན། དམ་པ་མ་ཡིན་པ་དེ་ལ་གསོལ་བ་བཏབ་ཀྱང་བྱིན་རླབས་ཆུང་སྟེ། དེ་ལ་ཇི་ལྟར་གསོལ་བ་བཏབ་ཀྱང་གནས་སྐབས་ཀྱི་བྱིན་རླབས་ཅུང་ཟད་འབྱུང་མོད་ཀྱི། ཚེ་འདིའམ་བར་དོ་ལ་སོགས་སུ་སངས་རྒྱས་ཉིད་སྦྱིན་མི་ནུས་པའི་ཕྱིར། བླ་མ་དམ་པ་ལ་ཐེག་པ་གསུམ་གྱི་དབྱེ་བས་གསུམ་དུ་འབྱེད་པ་དག་ལ་ནི་གཞུང་འདིའི་དོན་ལ་གསུང་རྒྱུ་ཡེ་མེད་དེ། ཉན་ཐོས་ ༼༣༡༥༽ དང་ཕར་ཕྱིན་གསང་སྔགས་ཀྱི་བླ་མ་གསུམ་ཀ་ལ་གསོལ་བ་བཏབ་པས་ཚེ་འདིའམ་བར་དོ་སོགས་སུ་སངས་རྒྱས་འབྱིན་ནུས་པ་ཡོད་ན་བླ་མ་ཡིན་གྱི་དམ་པ་མིན་ཞེས་པ་དང༌། དེ་མ་ཐག་དེ་ལ་གསོལ་བ་བཏབ་ན་ཡང༌། ཞེས་སོགས་གསུངས་པ་སྦྲེལ་ནས་འཆད་རྒྱུ་བྱུང་ཡང༌། ཐེག་པ་འོག་མའི་བླ་མ་ལ་གསོལ་བ་བཏབ་པས་དེ་ལྟར་འབྱུང་བ་ཤེས་བྱ་ལ་མི་སྲིད་པའི་ཕྱིར།

དེས་ན་མཚན་ཉིད་གསུམ་ཀ་ཚང་བ་གསང་སྔགས་ཀྱི་བླ་མ་ལ་སྦྱོར་བ་ཀུན་མཁྱེན་ཆེན་པོའི་བཞེད་པ་འབད་མེད་དུ་གྲུབ་པ་ཡིན་ནོ། །འོ་ན་གསང་སྔགས་ཀྱི་བླ་མ་ལ་ཐེག་པ་འོག་མའི་གཞུང་ནས་བཤད་པའི་བླ་མའི་མཚན་ཉིད་ལྡན་དགོས་པ་ལ་འབྲེལ་མེད་དོ་སྙམ་ན། འབྲེལ་ཡོད་དེ། སོ་སོ་སྐྱེ་བོའི་རྡོ་རྗེ་སློབ་དཔོན་གྱི་དབང་དུ་བྱས་ནས། བཤད་རྒྱུད་རྡོ་རྗེ་འཕྲེང་བ་ལས། ཕྱི་རུ་ཉན་ཐོས་སྤྱོད་པ་བསྲུང༌། །ནང་དུ་འདུས་པའི་དོན་ལ་དགའ། །ཞེས་དང༌། རྡོ་རྗེ་གུར་ལས། ཉན་ཐོས་སྤྱོད་པ་སྲུང་བ་པོ། །ཞེས་དང༌། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པས། །སྔགས་པའི་བདག་ཉིད་མི་འགྱུར་ཏེ། །ཞེས་གསུངས་པའི་ཕྱིར། འོ་ན་གཞུང་འདིར་ཐེག་པ་འོག་མ་གཉིས་ཀྱི་བླ་མའི་མཚན་ཉིད་མ་བསྟན་ནོ་སྙམ་ན་བསྟན་ཏེ། སྔགས་ཀྱི་རྡོ་རྗེ་སློབ་དཔོན་སོ་སྐྱེར་གྱུར་པ་ལ་སོ་སོའི་གཞུང་ནས་བཤད་པའི་མཚན་ཉིད་གསུམ་ཀ་དང་ལྡན་དགོས་པར་བཤད་པའི་ཤུགས་ལས་འོག་མ་གཉིས་ཀྱི་བླ་མ་ཡང༌། རང་རང་གི་གཞུང་ནས་བཤད་པའི་བླ་མའི་མཚན་ཉིད་ཐད་སོར་ཚང་དགོས་པ་བསྟན་པའི་ཕྱིར་རོ། །གཉིས་པ་གསོལ་བ་འདེབས་ཚུལ་ནི། ཐེག་པ་སྤྱི་དང་བྱེ་བྲག་གསང་སྔགས་པའི་བླ་མའི་ཁྱད་ ༼༣༡༦༽ པར་བསྟན་ཟིན་པ་དེས་ན། བླ་མེད་ཀྱི་དབང་བསྐུར་ཐོབ་པའི་མིས་བླ་མའི་ཕུང་པོ་ལྔ་སངས་རྒྱས་རིགས་ལྔ་དང༌། མིག་སོགས་བྱང་སེམས་ཀྱི་དགེ་འདུན་ཉེ་བའི་སྲས་བརྒྱད་དང༌། ཐུགས་རྒྱུད་ཀྱི་ལུང་རྟོགས་ཀྱི་ཡོན་ཏན་ཆོས་དཀོན་མཆོག་ཡིན་པར་ཤེས་པས་སྐྱབས་གནས་དཀོན་མཆོག་གསུམ་པོ་བླ་མ་གཅིག་ཉིད་དུ་འདུས་པར་མཐོང་ནས། གསོལ་བ་བཏབ་ན་བྱིན་རླབས་འཇུག་སྟེ། གང་ཟག་དབང་པོ་ཡང་རབ་ཀྱིས་དེ་ལས་ལམ་གཞན་ཐུན་གཅིག་མ་བསྒོམས་ཀྱང་གྲོལ་བར་འགྱུར་བའི་ཕྱིར། དབང་པོ་འབྲིང་དང་མཐའ་མ་གཉིས་ལ་ཡང་ལམ་གྱི་བོགས་འདོན་དང༌། གེགས་སེལ་ཀུན་ལ་བླ་མའི་ལམ་འདི་རང་ལ་བསྔགས་པར་དམ་པ་རྣམས་བཞེད་དོ། །གལ་ཏེ་དབང་བསྐུར་མ་ཐོབ་ན་བླ་མ་དེ་དཀོན་མཆོག་གསུམ་པོའི་ནང་དུ་ཕར་ལ་བསྡུས་ལ་གསོལ་བ་ཐོབ་སྟེ།

རིམ་གྱིས་འགྲུབ་པའི་རྒྱུ་བྱེད་པ་དང༌། གནས་སྐབས་ཀྱི་བྱིན་རླབས་ཅི་རིགས་འཇུག་པའི་ཕྱིར། དེ་ཡང་མདུན་གྱི་ནམ་མཁར་ཐུབ་པ་ཆེན་པོ་སོགས་ཀྱི་སངས་རྒྱས་དང༌། དེའི་མཐའ་བསྐོར་དུ་དགེ་འདུན་དཀོན་མཆོག་དང་དམ་ཆོས་པོ་ཏི་རྣམས་དམིགས་ལ། རང་གི་བླ་མ་དེ་དག་ལ་ཐིམ་པའམ། བླ་མའི་སྐུ་གསུང་ཐུགས་ཀྱི་ཡོན་ཏན་དེ་དག་ལ་ཚང་བར་མོས་ནས་གསོལ་བ་འདེབས་པ་ཡིན་ཏེ། ད་ལྟར་གྱི་སངས་རྒྱས་མངོན་སུམ་དུ་བཞུགས་པའི་མདོ་སོགས་ན་ཚུལ་དེ་ལྟར་དུ་ཡོད་པར་གྲག་གོ །བླ་མ་རྐྱང་པ་ལ་གསོལ་བ་བཏབ་པས་ཆོག་གམ་སྙམ་ན། བླ་མ་རྐྱང་པ་ནི་གྲུབ་པ་བརྙེས་པའི་བཟང་པོ་ཡིན་པ་སྲིད་ཀྱང༌། རྐྱང་པ་ལ་གསོལ་བ་བཏབ་པ་བྱིན་རླབས་ཆུང་ལ། དེ་བས་ན་དཀོན་མཆོག་གསུམ་ཉིད་དུ་ཕར་ལ་བསྡུས་ནས་གསོལ་བ་བཏབ་པ་འདི་བྱིན་རླབས་འཇུག་པའི་སྒོ་ཤིན་ཏུ་ ༼༣༡༧༽ བཟང་སྟེ། བླ་མ་རྐྱང་པའི་བྱིན་རླབས་ལས་དཀོན་མཆོག་གི་བྱིན་རླབས་སྟོབས་ཆེ་བའི་ཕྱིར། དབང་བསྐུར་ཐོབ་པ་ལ་དཀོན་མཆོག་གསུམ་དུ་མོས་པ་བྱས་པས་བྱིན་རླབས་འཇུག་སླ་བ་ཡིན་ཏེ། རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་རྟེན་འབྲེལ་སྒྲིག་མཁན་ཡིན་པས་དེ་ལ་དཀོན་མཆོག་གསུམ་གྱི་མོས་པ་བྱར་རུང་ཞིང༌། དེ་ལྟར་མོས་པ་བྱས་པས་བླ་མ་ཉིད་བྱིན་རླབས་ཆེ་ཆུང་ཅི་ཡིན་ཀྱང་རང་རྒྱུད་ལ་དཀོན་མཆོག་གི་བྱིན་རླབས་ཐམས་ཅད་མྱུར་དུ་འཇུག་པ་ནི་རྟེན་འབྲེལ་གྱི་ཆེ་བ་ཡིན་པའི་ཕྱིར། དཔེར་ན་ཉི་མའི་འོད་ཀྱི་ཟེར་མེ་ལོང་གཡའ་ཡོངས་སུ་དག་པ་ཞིག་ལ་བསྡུས་ནས། དེ་སྤྲ་བ་བརླན་མེད་པ་ཞིག་ལ་བསྟན་ན་མེ་འབྱུང་བ་བཞིན་ནོ། །མཆོག་གསུམ་བྱིན་རླབས་ཉི་མའི་ཐིག་འཕྲེང་ཀུན། །དྲིན་ཅན་བླ་མའི་གཟུགས་སྐུའི་མེ་ལོང་གཞིར། །ཤར་བའི་འོད་ཀྱི་ཟེར་འཕྲེང་རང་སེམས་ལ། །གཅིག་ཏུ་འཕོས་ཚེ་ཅི་བསམ་དགེ་ལེགས་ཀུན། །འགྲུབ་པའི་བྱིན་རླབས་མེ་ལྕེས་ཐོག་མེད་ནས། །འགྲོགས་པའི་བདག་འཛིན་བུད་ཤིང་ཡང་སྲེག་ན། །ཆོས་བརྒྱད་རྫུན་གྱི་ཟོལ་ཟོག་ཅིས་མི་སྲེག

།ཨེ་མ་དམ་པའི་མགོན་གྱིས་ད་དུང་སྐྱོངས། །བར་གྱི་ཚིགས་བཅད་དོ། །གཉིས་པ་ནི། བླ་མེད་ཀྱི་དབང་བསྐུར་དང་པོ་བུམ་དབང་མ་ཐོབ་པར་ལམ་བསྐྱེད་རིམ་བསྒོམ་པ་དང༌། དབང་བསྐུར་གཉིས་པ་གསང་དབང་མ་ཐོབ་པར་གཏུམ་མོ་དང་རླུང་བསྒོམ་པ་དང༌། དབང་བསྐུར་གསུམ་པ་ཤེར་དབང་མ་ཐོབ་པར་བདེ་སྟོང་གི་རྣལ་འབྱོར་དང་དགའ་བཞིའི་དམིགས་པ་བསྒོམ་པ་དང༌། དབང་བསྐུར་བཞི་པ་མ་ཐོབ་པར་ཕྱག་རྒྱ་ཆེན་པོའི་ལམ་བསྒོམ་པ་དང༌། རང་ ༼༣༡༨༽ གིས་དགེ་སློང་གི་སྡོམ་པ་མ་ཐོབ་པར་གཞན་གྱི་མཁན་སློབ་ལ་སོགས་པ་བྱེད་པ་ནི་ཆོས་ཅན། མདོ་རྒྱུད་ལ་སྦྱངས་པའི་མཁས་པ་རྣམས་ཀྱིས་སྤང་བར་བྱ་སྟེ། གསང་སྔགས་དང་སྨན་གྱི་ནུས་པ་མེད་པར་སྦྲུལ་གདུག་གི་མགོ་ལས་རིན་པོ་ཆེ་བླངས་ན་དུག་གིས་ཉེས་པ་འབྱུང་བ་ལྟར། རང་གཞན་ཀུན་བརླག་པའམ་ཕུང་བའི་རྒྱུར་འགྱུར་བས་སོ། །འདིར་པཎ་ཆེན་གྱིས། དགེ་སློང་སྡོམ་པ་མ་ཐོབ་པར། །མཁན་སློབ་བྱས་པས་ཆོག་པ་ཞིག །འདུལ་བའི་མདོ་དང་ལུང་དག་ཏུ། །གསལ་བར་གསུངས་པ་མ་ཡིན་ནམ། །ཞེས་དྲིས་པ་ནི་དོགས་དཔྱོད་ཤིན་ཏུ་དགོས་པར་སྣང༌། དེ་ཡང་མཁན་པོ་གཏན་མེད་པ་དང༌། ཡོད་ཀྱང་དེ་དགེ་སློང་མ་ཡིན་པ་ལ་ལས་གྲལ་དུ་ཕྱིན་ནས་ལས་བྱས་ན་བསྒྲུབ་བྱ་ལ་སྡོམ་པ་སྐྱེ་བ་ཡིན་ཏེ། མདོ་རྩ་བ་ལས། དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། །དེ་བསྙེན་པར་མ་རྫོགས་པ་ཡིན་ན་ཡང་ངོ༌། །དེ་དགེ་སློང་ཉིད་མ་ཡིན་པར་ཤེས་ན་ནི་མི་སྐྱེའོ། །ཞེས་གསུངས་པའི་ཕྱིར། དེ་བཞིན་དུ་དགེ་ཚུལ་གྱིས་གསོལ་བཞིའི་ལས་ཀྱི་སློབ་དཔོན་བྱས་ན་ཡང་བསྒྲུབ་བྱ་ལ་སྡོམ་པ་ཆགས་པ་ཡིན་ཏེ། ལུང་ཞུ་བ་ལས་དེ་ལྟར་དུ་གསུངས་པའི་ཕྱིར། འོ་ན་གཞུང་གི་དགོངས་པ་ཅི་ཞེ་ན། སྤྱིར་འདུལ་བའི་ཁ་སྐད་ལ་ལག་ལེན་དེ་བྱར་མི་རུང་བ་ལ་ལས་ཆགས་པ་མང་དུ་བཤད་པས། འདི་ཡང་དེ་འདྲའི་རིགས་ཅན་དུ་བསྡུ་དགོས་ཏེ་དགེ་སློང་མ་ཡིན་པས་མཁན་སློབ་བྱར་མི་རུང་བ་ནི་གཞུང་འདིའི་དགོངས་པ་དང༌།

བྱས་ན་བསྒྲུབ་བྱ་ལ་སྡོམ་པ་ཉེས་མེད་ཕུན་སུམ་ཚོགས་པ་མི་སྐྱེ་ཡང་སྡོམ་པ་ཙམ་ཆགས་པ་ནི་འདུལ་བའི་གཞུང་གི་དགོངས་པ་ཡིན་པའི་ཕྱིར། དེ་ལ་དགེ་སློང་མ་ཡིན་པས་མཁན་སློབ་ 

༼༣༡༩༽ བྱར་རུང་བར་ཐལ། དེས་མཁན་སློབ་བྱས་ན་བསྒྲུབ་བྱ་ལ་སྡོམ་པ་སྐྱེ་བའི་ཕྱིར་ཞེ་ན། ཁྱབ་པ་མ་ངེས་པའི་གནད་ཟིན་དགོས་ཏེ། འོ་ན་ད་ཆོག་གི་དབང་དུ་བྱས་ནས་ཚིག་སྔ་མ་གཉིས་སྔོན་དུ་མ་སོང་བས་དགེ་སློང་བྱར་རུང་བར་ཐལ། དེའི་དབང་དུ་བྱས་ནས་དེ་གཉིས་སྔོན་དུ་མ་སོང་བས་དགེ་སློང་གི་སྡོམ་པ་བླངས་ན་སྡོམ་པ་སྐྱེ་བའི་ཕྱིར། ཁྱབ་པ་སོང༌། གཏན་ཚིགས་གྲུབ་སྟེ། ཚིག་སྔ་མ་མེད་པ་ཉིད་ལ་ནི་ཉེས་བྱས་ཙམ་དུ་ཟད་དོ། །ཞེས་གསུངས་པའི་ཕྱིར། འདོད་མི་ནུས་ཏེ། དགེ་བསྙེན་ཉིད་དང་དགེ་ཚུལ་ཉིད་དང༌། དགེ་སློང་ཉིད་དག་གི་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། །ཞེས་གསུངས་པའི་ཕྱིར། དེས་ན་དགེ་སློང་མ་ཡིན་པས་མཁན་སློབ་བྱར་རུང་བ་དང་བྱས་ཆོག་པ་འདུལ་བ་ལས་མ་བཤད་ལ། བྱས་ན་ལས་ཆགས་པ་འདུལ་བ་ལས་བཤད་པའི་རྣམ་དབྱེ་གཅེས་སོ། །གསུམ་པ་ལ་གསུམ་སྟེ། གཏོར་སྔགས་སྔོན་དུ་སངས་རྒྱས་མཚན་བརྗོད་དགག ཆུ་སྦྱིན་ནང་དུ་ཟན་ཉིད་འཇུག་པ་དགག ཕུང་མཆོད་གཏོར་མའི་དབྱིབས་ལ་འཁྲུལ་པ་དགག་པའོ། །དང་པོ་ནི། དབང་བསྐུར་དང་པོ་མ་ཐོབ་པར་བསྐྱེད་རིམ་བསྒོམ་པ་སོགས་ལག་ལེན་ནོར་པ་དེ་དག་ཏུ་མ་ཟད། གཞན་ཡང་གངས་རིའི་ཁྲོད་འདི་ན་སངས་རྒྱས་ཀྱི་གསུང་དང་མི་མཐུན་པའི་འཁྲུལ་པའི་ལག་ལེན་དུ་མ་ཡོད་དེ། ཡི་དྭགས་ཁ་ལ་མེ་འབར་མ་ལ་གཏོར་མ་སྦྱིན་པའི་ཆོ་ག་ལ་དེ་བཞིན་གཤེགས་པ་བཞིའི་མཚན་གཏོར་སྔགས་ཀྱི་སྔོན་ལ་བརྗོད་པའི་ལག་ལེན་མཐོང་ངོ༌། །དེ་ཡང་ཐོག་མར་སངས་རྒྱས་ལ་ཕྱག་འཚལ་རིགས་སྙམ་ནས་རྟོག་པས་སྦྱར་བར་ཟད་དོ། །ལག་ལེན་འདི་ཡང་མདོ་དང་མཐུན་པ་མ་ཡིན་ཏེ། ཁ་འབར་མའི་གཏོར་མའི་མདོ་ལས། སྔོན་ལ་ ༼༣༢༠༽ ན་མཿསརྦ་ཏ་ཐཱ་སོགས་ཀྱི་སྔགས་བརྗོད་ནས། རིན་ཆེན་མང་ལ་སོགས་པའི་སངས་རྒྱས་བཞི་པོ་ལ་ཕྱག་འཚལ་བ་ནི་ཕྱི་ནས་གསུངས་པའི་ཕྱིར། ཕྱག་འཚལ་བ་ནི་བདེན་པའི་སྟོབས་བརྗོད་པ་ཡིན་པས་གཏོར་སྔགས་ཀྱི་རྗེས་སུ་བྱེད་པ་རིགས་པས་ཀྱང་གྲུབ་བོ། །གཉིས་པ་ནི།

དགེ་བཤེས་སྤྱན་སྔ་བའི་རྗེས་འབྲང་འགའ་ཞིག་ཆུ་སྦྱིན་གྱི་ནང་དུ་ཟན་འཇུག་པའི་ལག་ལེན་བྱེད་པ་ཐོས་སོ། །འདི་ཡང་མི་འཐད་དེ། འཇུར་གེགས་ཅན་གྱི་རིགས་རྣམས་ཀྱིས་ཆུ་སྦྱིན་གྱི་ནང་དུ་ཟན་མཐོང་བ་དང༌། ཟན་གྱི་དྲི་ཚོར་ན་དངངས་སྐྲག་གི་འཇིགས་པ་ཆེན་པོ་འབྱུང་བར་གཏོར་མའི་མདོ་དེ་ཉིད་ལས་གསུངས་པའི་ཕྱིར། དེས་ན་ཆུ་སྦྱིན་གྱི་ནང་ཟན་འདེབས་པ་ནི། ཆུ་སྦྱིན་གྱི་ཆོ་ག་ཉམས་པ་ཡིན་ནོ། །གསུམ་པ་ལ་གསུམ་སྟེ། ཕུད་མཆོད་བཀའ་ལས་གསུངས་པའི་ཚུལ། དེའི་ལག་ལེན་འཁྲུལ་པ་བརྗོད། དེ་ཉིད་བཀག་སྟེ་དོན་བསྡུ་བསྟན་པའོ། །དང་པོ་ནི། ཟན་གྱི་ཕུད་ལ་ལྷ་ལ་འབུལ་བའི་ལྷ་བཤོས་དང༌། ཆང་བུ་བྱ་བར་སངས་རྒྱས་ཀྱིས་གསུངས་ཏེ། བརྟག་གཉིས་ལས་ལྷ་བཤོས་ཀྱི་སྔགས་གསུངས་པ་དང༌། རྡོ་རྗེ་རྩེ་མོའི་རྒྱུད་ལས། དེ་ནས་ཟན་གྱི་དུས་སུ་ནི། །རྣམ་པ་ཀུན་ཏུ་ཆང་བུ་སྦྱིན། །ཞེས་གསུངས་པ་དང༌། འཕྲོག་མའི་མདོ་ལས་ཀྱང༌། སངས་རྒྱས་ང་ལ་སྟོན་པར་ཁས་འཆེས་བའི་ཉན་ཐོས་རྣམས་ཀྱིས། འཕྲོག་མ་བུ་དང་བཅས་པ་ལ་ཆང་བུ་སྦྱིན་པར་བྱའོ། །ཞེས་གསུངས་པའི་ཕྱིར། ཇི་ལྟར་སྦྱིན་པ་དེ་ཡི་ཆོ་ག་ནི་མཻ་ཏྲཱི་པའི་ལྟ་བ་ངན་སེལ་དང༌། ཇོ་བོ་རྗེའི་སྤྱོད་བསྡུས་སྒྲོན་མེ་དང༌། རྗེ་བཙུན་གྱི་ལས་དང་པོ་པའི་བྱ་བ་དང༌། ཐུབ་པ་དགོངས་གསལ་སོགས་སུ་ལྟོས་ཤིག་སྟེ་དེ་དག་ན་གསལ་ལོ། །གཉིས་པ་ནི། སྣར་ཐང་པ་ ༼༣༢༡༽ དང་འབྲི་གུང་པ་འགའ་ཞིག སངས་རྒྱས་ཀྱིས་གསུངས་པའི་ལྷ་བཤོས་དང་ཆང་བུ་མི་བྱེད་པར་མ་གསུངས་པའི་འབྲང་རྒྱས་དང༌། ལྟ་བཤོས་རྩེ་མོ་གྲུ་གསུམ་ལ་སོགས་པ་བྱེད་པ་མཐོང་སྟེ། བོན་གྱི་འགྲེས་ཤོར་བ་ཡིན་ནོ། །གསང་སྔགས་རྙིང་མ་པ་འགའ་ཞིག གཏོར་མའི་དབྱིབས་གྲུ་གསུམ་དབང་ཕྱུག་ཆེན་པོའི་སྙིང་གི་གཟུགས་སུ་བྱས་ནས་དེའི་ཤ་ཁྲག་གིས་བརྒྱན། མཐའ་མཐེབ་སྐྱུ་དང༌། མགོ་བོའི་ཐོད་པས་བསྐོར་ཞིང༌། ཆང་སོགས་བདུད་རྩིས་ཐོད་པ་དེ་བཀང་ལ་དཔལ་ཧེ་རུ་ཀ་ལ་མཆོད་པ་འབུལ་ཞེས་ཟེར་རོ། །དེ་ཡང་ཁུངས་ནས་བྱུང་མ་བྱུང་བརྟག་པར་བྱ་དགོས་སོ། །གསུམ་པ་ནི།

གཏོར་མའི་དབྱིབས་གྲུ་གསུམ་མི་འཐད་དེ། གསང་སྔགས་གསར་མར་ཡི་དམ་གྱི་ལྷ་ལ་གྲུ་གསུམ་གྱི་གཏོར་མ་འབུལ་བ་གཞུང་ནས་བཤད་པ་མེད་ཅིང༌། ཁྱད་པར་རང་གི་ཟས་ཀྱི་ཕུད་ལ་གྲུ་གསུམ་འབུལ་བར་གསུངས་པ་མེད་པའི་ཕྱིར། འདི་དཀོན་མཆོག་སྤྱི་དང་ཡི་དམ་གྱི་ལྷ་ལྟ་བུ་ལ་གྲུ་གསུམ་བཀག་པ་ཡིན་གྱིས། ཆོས་སྐྱོང་དང་འབྱུང་པོའི་ཚོགས་ལ་གྲུ་གསུམ་བཀག་པ་མ་ཡིན་ནམ་སྙམ་སྟེ། ལྷ་བཤོས་ཆང་བུ་མི་བྱེད་པར། །ཞེས་སོགས་ཀྱི་འཕྲོས་བརྟགས་པས་ཤེས་སོ། །དེ་ལ་སོགས་པའི་ལག་ལེན་ཐམས་ཅད་སངས་རྒྱས་ཀྱི་གསུང་དང་མཐུན་ན་བསྟན་པ་ཡིན་ཏེ། ལག་ལེན་རྣམ་དག་ཏུ་འགྱུར་བའི་ཕྱིར། རྒྱུ་མཚན་དེས་ན་མདོ་སྡེ་དང་ཐེག་པ་གོང་འོག་མ་དཀྲུགས་པར་སངས་རྒྱས་ཀྱི་གསུང་བཞིན་དུ་ཉམས་སུ་ལོངས་ཤིག་ཅེས་གདམས་པས་སོ། །བཞི་པ་ལམ་གྱི་དམིགས་རྟེན་ལ་དཔྱད་པ་ལ་གཉིས་ཏེ། རབ་བྱུང་ཅན་ལ་མཚོན་ཆའི་ཕྱག་མཚན་དགག རིགས་ལྔ་ཁ་དོག་སེར་འཇམ ༼༣༢༢༽ འདོད་པ་དགག་པའོ། །དང་པོ་ནི། བོད་ཁ་ཅིག སངས་རྒྱས་སུམ་ཅུ་སོ་ལྔ་རབ་ཏུ་བྱུང་བའི་ཆ་ལུགས་ཅན་གྱི་ཕྱག་ཏུ་ཕུབ་དང༌། རལ་གྲི་ལ་སོགས་པའི་མཚོན་ཆ་བསྐུར་བ་མཐོང་བ་མི་འཐད་དེ། སངས་རྒྱས་ཁྱིམ་པའི་ཆ་ལུགས་ཅན་ལ་རིན་པོ་ཆེ་ལ་སོགས་པའི་རྒྱན་དང༌། ཕྱག་མཚན་སྣ་ཚོགས་འཛིན་པ་སྲིད་ཀྱི། རབ་བྱུང་གི་ཆ་ལུགས་ཅན་ལ་དེ་དག་མི་སྲིད་པའི་ཕྱིར་རོ། །གཉིས་པ་ནི། བྱང་ཆུབ་མཆོག་གི་ཕྱག་རྒྱ་དང་ས་གནོན་སོགས་མཛད་པའི་རིགས་ལྔ་སེར་འཇམ་གྱི་རས་བྲིས་མདོ་ལུགས་ཡིན་ཞེས་བཀའ་གདམས་པ་ལ་ལ་སྨྲ་བར་བྱེད་དོ། །འདི་ནི་མི་འཐད་དེ། མདོ་ནས་རིགས་ལྔ་འདི་འདྲ་གསུངས་པ་མེད་པའི་ཕྱིར། གལ་ཏེ་སྔགས་ལུགས་ཡིན་ནོ་སྙམ་ན། ཐོག་མར་བྱ་སྤྱོད་ཀྱི་ལུགས་ནི་མ་ཡིན་ཏེ། བྱ་སྤྱོད་གཉིས་ཀྱི་རྒྱུད་ལས་ཀྱང་སངས་རྒྱས་རིགས་ལྔར་བསྡུས་པ་མེད་པའི་ཕྱིར། བྱ་སྤྱོད་ཀྱི་ལུགས་ལ་རྡོ་རྗེའི་རིགས། པདྨའི་རིགས། དེ་བཞིན་གཤེགས་པའི་རིགས་དང་གསུམ་ལས་ལྔའི་རྣམ་གཞག་མེད་པའི་ཕྱིར།

རྣལ་འབྱོར་རྒྱུད་ཀྱི་ལུགས་ཀྱང་མ་ཡིན་ཏེ། དེ་ཉིད་འདུས་པ་སོགས་ནས་གསུངས་པའི་རིགས་ལྔ་ཁ་དོག་དཀར་པོ་དང༌། ནག་པོ་དང༌། སེར་པོ་དང༌། དམར་པོ་དང༌། ལྗང་གུ་ཐ་དད་ཅིང༌། ཕྱག་རྒྱ་ཡང་ནི་བྱང་ཆུབ་མཆོག་དང༌། ས་གནོན་སོགས་ཐ་དད་དུ་གསུངས་པའི་ཕྱིར། རྣལ་འབྱོར་རྒྱུད་འདིར་རིགས་ལྔ་སྐུ་མདོག་དང་ཕྱག་རྒྱ་ཐ་དད་པ་ནི་རིམ་བཞིན་ཡེ་ཤེས་ལྔ་མཚོན་པ་ལ་འཐད་པ་ཡིན་ཏེ། ཡེ་ཤེས་ལྔ་མཚོན་པར་བྱེད་པའི་རྟེན་ཅིང་འབྲེལ་འབྱུང་གི་སྐུ་ཡིན་པའི་ཕྱིར་ཏེ། ཡེ་ཤེས་ལྔ་ནི་ཉོན་མོངས་ལྔ་གནས་གྱུར་པ་ལས་བྱུང་ཞིང༌། ཉོན་མོངས་དེ་དག་ཀྱང་རིམ་བཞིན། གཏི་མུག་ནི་དཀར་པོ་དང༌། ཞེ་སྡང་ནི་ནག་པོ་དང༌། སེར་སྣ་ནི་སེར་པོ་དང༌། འདོད་ཆགས་ནི་ ༼༣༢༣༽ དམར་པོ་དང༌། ཕྲག་དོག་ནི་ལྗང་གུ་དང་མཚོན་དོན་སྦྱོར་རིགས་པའི་ཕྱིར། སེར་འཇམ་དེ་བླ་མེད་ཀྱི་ལུགས་ཀྱང་མ་ཡིན་པའི་ཕྱིར་ཏེ། བླ་མེད་ནི་རིགས་ལྔ་ལ་ཁ་དོག་རྣལ་འབྱོར་རྒྱུད་དང་འདྲ། དུས་ཀྱི་འཁོར་ལོ་སོགས་ལས། རིགས་ལྔའི་ཁ་དོག་རྣལ་འབྱོར་རྒྱུད་ལས་གཞན་དུ་མི་བསྐྱོད་པ་ལྗང་གུ། དོན་གྲུབ་ནག་པོ། རིན་འབྱུང་དམར་པོ། སྣང་མཐའ་དཀར་པོ། རྣམ་སྣང་སེར་པོར་གསུངས་པ་ནི་རིམ་བཞིན། འབྱུང་བ་ནམ་མཁའ་རླུང་མེ་ཆུ་ས་དང་རྣམ་པ་ལྔ་སྦྱོང་བའི་རྟེན་ཅིང་འབྲེལ་འབྱུང་གི་སྐུ་ཡིན་པའི་ཕྱིར། འོ་ན་རིགས་ལྔ་སེར་འཇམ་མི་འཐད་ན། །པགས་པ་གསེར་མདོག་པགས་པ་སྲབ་པ་དང༌། །ཞེས་དང༌། བཙོ་མ་གསེར་གྱི་མདོག་འདྲ་ཞིང༌། །ཞེས་གསུངས་པ་དང་འགལ་ལོ་སྙམ་ན། མི་འགལ་ཏེ། ལུང་དེའི་དོན་ནི། སངས་རྒྱས་ཀྱི་སྐུ་ཐམས་ཅད་གསེར་ཤིན་ཏུ་སྦྱངས་པ་ལྟར་དྲི་མ་མེད་ཅིང་དངས་པའམ། ཤཱཀྱ་ཐུབ་པ་ལ་སོགས་ཀྱི་སྤྲུལ་སྐུ་ཕལ་ཆེ་བ་ལ་དགོངས་ཏེ་གསུངས་པའི་ཕྱིར། གཞན་དུ་རྣམ་པ་ཐམས་ཅད་སྐུ་མདོག་སེར་པོར་འདོད་ན། མདོ་རང་དང་འགལ་ཏེ། སངས་རྒྱས་སྨན་བླ་ནམ་མཁའི་མདོག་ལྟར་སྔོན་པོ་ཉིད་དུ་སྨན་བླའི་མདོ་ལས་གསུངས་པའི་ཕྱིར།

སྤོས་ཁང་པས། འོད་དཔག་མེད་སྐུ་མདོག་དམར་པོ་གསུངས་པ་སོགས་འདིར་འདྲེན་པ་ནི་མི་འཐད་དེ། ཕྱོགས་སྔ་མས་སྤྱིར་མདོ་ལུགས་ཀྱི་སངས་རྒྱས་ཐམས་ཅད་གསེར་གྱི་མདོག་ཅན་དང༌། ཁྱད་པར་མདོ་ལུགས་ལ་རིགས་ལྔ་སེར་འཇམ་ཁས་བླངས་པ་དེ་འགོག་རྒྱུ་ཡིན་པས། དེ་འགོག་པ་ལ། མདོ་ལུགས་ཀྱི་སངས་རྒྱས་ཐམས་ཅད་སྐུ་མདོག་སེར་བོར་མ་ངེས་ཏེ། སྨན་བླ་སྐུ་མདོག་སྔོན་པོར་མདོ་ལས་གསུངས་པའི་ཕྱིར། ཞེས་གསུངས་པ་འདི་གནོད་བྱེད་དུ་འཇུག་པ་ཡིན་ནོ། །འོད་དཔག་མེད་དམར་པོ་སོགས་གསང་སྔགས་ལས་གསུངས་ ༼༣༢༤༽ པ་དྲངས་པ་ནི་ཕྱོགས་སྔ་ལ་ཅི་ཡང་མི་འཕོག་སྟེ། ཕྱོགས་སྔས་མདོ་སྔགས་ཀྱི་སངས་རྒྱས་ཐམས་ཅད་སྐུ་མདོག་སེར་པོར་ཁས་བླངས་པ་མེད་པའི་ཕྱིར། དེས་ན། མདོ་ལུགས་ཡིན་ཞེས་ལ་ལ་སྨྲ། །ཞེས་པའི་འབེན་དེ་ལ་བརྡེག་དགོས་པ་ཡིན་ནོ། །ལྔ་པ་མདོ་སྔགས་འཆོལ་བ་དགག་པ་ལ་གསུམ་སྟེ། སྔགས་ལ་མི་མོས་ལྷ་བསྒོམ་ལ་སོགས་དགག རབ་གནས་ལ་སོགས་མདོ་ལུགས་འདོད་པ་དགག མདོ་སྔགས་ཁྱད་པར་ཆོ་གའི་སྒོ་ནས་བསྟན་པའོ། །དང་པོ་ལ་གཉིས་ཏེ། དངོས་དང༌། ཞར་བྱུང་ངོ༌། །དང་པོ་ནི། དེང་སང་བཀའ་གདམས་པ་ལ་ལ་སྔགས་ལ་མི་མོས་པར་ཡི་དམ་གྱི་ལྷ་བསྒོམ་པ་དང༌། སྔགས་བཟླ་བ་སོགས་བྱེད་པ་ཡང་སངས་རྒྱས་ཀྱི་བསྟན་པ་དང་མཐུན་པ་མ་ཡིན་ཏེ། ཡི་དམ་ལྷའི་བདག་མདུན་གྱི་སྒྲུབ་ཐབས་དང༌། སྔགས་བཟླ་ཚུལ་གྱི་དམིགས་པའི་ཆོ་ག་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པ་ལ་ལས་ཚོགས་ཀྱི་ཆོ་ག་ཇི་སྙེད་པ་ནི་མདོ་སྡེ་ཀུན་ལས་གསུངས་པ་མེད་ཅིང༌། དེ་དག་ནི་སྔགས་ཀྱི་ཁྱད་ཆོས་ཡིན་པའི་ཕྱིར། དེ་སྐད་དུ། ཐབས་མང་དཀའ་བ་མེད་པ་དང༌། །ཞེས་མཆོག་དང་ཐུན་མོང་གི་ཐབས་མང་བ་སྔགས་ཀྱི་ཁྱད་ཆོས་གསུངས་པ་ཡིན་ནོ། །གཉིས་པ་ནི། གཞན་ཡང་བཀའ་གདམས་པ་ལ་ལ་སྦྱིན་སྲེག་དང༌། རོ་སྲེག་དང༌། བདུན་ཚིགས་དང་སཱཙྪ་འདེབས་པའི་ཆོ་ག་སོགས་དེང་སང་སྔགས་ཀྱི་ལུགས་བོར་ནས། མདོ་སྡེ་ནས་གསུངས་པའི་དཀོན་མཆོག་མཆོད་པ་ཙམ་ལ་བརྟེན་པའི་ཆོ་གའི་རྣམ་གཞག་བྱེད་པ་ཡོད་པ་ཡང་མི་འཐད་དེ།

ཕ་རོལ་ཏུ་ཕྱིན་པའི་མདོ་སྡེ་དང༌། བསྟན་བཅོས་ཀུན་ལས་སྦྱིན་སྲེག་སོགས་འདི་དག་གསུངས་པ་མེད་པའི་ཕྱིར། གལ་ཏེ་གཤིན་དོན་དུ་སྦྱིན་སྲེག་སོགས་འདི་དག་བྱེད་ན། ངན་སོང་སྦྱོང་རྒྱུད་དང་དེ་ཉིད་འདུས་པ་སོགས་ཀྱི་རྒྱུད་སྡེ་འགའ་ཞིག་ལས་གསུངས་པའི་ཕྱག་ ༼༣༢༥༽ ལེན་བཞིན་དུ་བྱ་སྟེ། རྣམ་གཞག་དེ་དག་རྒྱུད་སྡེ་རྣམས་ཀྱི་རྗེས་སུ་འབྲང་བའི་གསང་སྔགས་པ་ལ་གྲགས་པ་ཡིན་པའི་ཕྱིར། དེ་ཡང་ངན་སོང་སྦྱོང་རྒྱུད་ལས། ཆོ་ག་བཞིན་དུ་སྦྱིན་སྲེག་བྱ། །ཞེས་དང༌། རོ་ལ་སྔགས་ཀྱིས་བཏབ་ནས་ཀྱང༌། །ཞེས་སོགས་ཀྱིས་དེ་དག་རིམ་བཞིན་བསྟན་པ་ཡིན་ནོ། །གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། སྦྱིན་སྲེག་སོགས་མདོ་ལ་བརྟེན་པ་དེ་བཞིན་དུ། བཀའ་གདམས་པ་རྣམས་རབ་གནས་མདོ་ལུགས་འདོད་པ་དང༌། གྲུ་གོ་ཆའི་རྗེས་འབྲང་ཁ་ཅིག ཕྱག་ན་རྡོ་རྗེ་གོས་སྔོན་ཅན་ལ་མདོ་ལུགས་སུ་འདོད་པ་དང༌། བོད་ཁ་ཅིག་ལྟུང་བཤགས་དང་ཤེར་སྙིང་སོགས་སྔགས་ལུགས་ཡིན་ཞེས་འཆད་པ་ཐོས་སོ། །གཉིས་པ་ལ་གསུམ་སྟེ། རབ་གནས་མདོ་ནས་བཤད་པ་དགག ཕྱག་རྡོར་ཆོ་ག་མདོ་ལུགས་དགག ཞར་བྱུང་ལྟུང་བཤགས་སྔགས་ལུགས་དགག་པའོ། །དང་པོ་ལ་གསུམ་སྟེ། རབ་གནས་རྒྱུད་ནས་གསུངས་པ་བསྟན། ཞར་བྱུང་གསང་འདུས་མདོ་ལུགས་དགག རྡོ་རྗེ་སློབ་དཔོན་ལས་སུ་བསྟན་པའོ། །དང་པོ་ནི། རབ་གནས་མདོ་ལུགས་སོགས་འདི་ཡང་བརྟག་པར་བྱ་བས་ཉན་པར་བྱོས་ཤིག དེ་ཡང་རབ་གནས་མདོ་ལུགས་མི་འཐད་དེ། མདོ་ནས་རབ་གནས་མཚན་ཉིད་པ་བཤད་པ་མེད་པའི་ཕྱིར། འོན་ཀྱང་རྟེན་དེ་ལ་མཆོད་པ་དང་བསྟོད་པ་དང༌། བཀྲ་ཤིས་ལ་སོགས་པའི་སྒོ་ནས་རྒྱལ་བུ་རྒྱལ་སར་བཏོན་པའི་མངའ་དབུལ་ལྟ་བུ་ལ་རབ་གནས་ཡིན་ཞེས་སྨྲ་ན་སྨྲོས་ཏེ། དེ་ནི་མིང་དུ་བཏགས་པ་ཙམ་ཡིན་པར་མིང་ལ་མི་བརྩད་དོ། །འོ་ན་རབ་གནས་མཚན་ཉིད་པ་དེ་བྱ་ཚུལ་ཇི་ལྟ་བུ། ལུང་གང་ལས་གསུངས་པ་ཡིན་ཞེ་ན། ཐོག་མར་རང་ཉིད་ལྷ་བསྒོམ་ཤིང་སྔགས་

༼༣༢༦༽ བཟླས་པ་དང༌། རབ་ཏུ་གནས་བྱའི་རྟེན་ལ་དབང་བསྐུར་བའི་ཕྱིར་བུམ་པ་སྟ་གོན་དང༌། དཀྱིལ་འཁོར་བསྒྲུབ་པའི་ཆོ་ག་བྱ་བའི་ཕྱིར་སྙན་གསན་འབེབས་པ་ལྟ་བུ་སྟ་གོན་དང༌། རབ་ཏུ་གནས་བྱའི་རྟེན་ལ་བགེགས་སྦྱང་བ་དང༌། དྲི་མ་བཀྲུ་བ་ལ་སོགས་པ་ནི་རབ་གནས་ཀྱི་སྟ་གོན་དང༌། དངོས་གཞི་ནི། ཡང་བདག་བསྐྱེད་དང་མདུན་བསྐྱེད་ཀྱི་དཀྱིལ་འཁོར་བསྒྲུབ་ཅིང་མཆོད་པ་དང༌། རྟེན་དམ་ཚིག་སེམས་དཔའ་བསྐྱེད་པ་དང༌། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ཏེ་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་དང༌། སྤྱན་དབྱེ་བ་དང༌། བརྟན་པར་བཞུགས་པར་གསོལ་བ་འདེབས་པ་དང༌། སྤྱི་དང་བྱེ་བྲག་སོ་སོའི་མངའ་དབུལ་དང༌། སྔགས་ཀྱི་བྱིན་གྱིས་བརླབས་པའི་མེ་ཏོག་དོར་ནས་ལེགས་པར་མཆོད་དེ། རྗེས་དགའ་སྟོན་དང་བཀྲ་ཤིས་ཀྱི་ཚིགས་བཅད་རྒྱས་པར་བྱེད་པ་ཡིན་ནོ། །དེ་ལྟ་བུའི་ཆོ་ག་ནི་གསང་སྔགས་ཀྱི་རྒྱུད་སྡེ་ལས་གསུངས་ཀྱིས། ཕ་རོལ་ཏུ་ཕྱིན་པ་ལས་གསུངས་པ་མ་ཡིན་ཏེ། ཕ་རོལ་ཏུ་ཕྱིན་པ་ལ་ལྷ་སྒོམ་སྔགས་བཟླས་བུམ་བསྒྲུབ་ལ་སོགས་པ་མ་བཤད་པའི་ཕྱིར། དེ་ལ་བཀའ་གདམས་པ་ལ་ལ་རབ་གནས་མདོ་ནས་དངོས་སུ་གསུངས་པ་མེད་ཀྱང༌། ཇོ་བོ་རྗེའི་གདམས་ངག་ཡིན་ནོ་ཞེས་སྨྲའོ། །འོ་ན་ཇོ་བོ་རྗེས་གདམས་ངག་དེ་མདོ་སྡེ་གང་ལ་བརྟེན་ནས་མཛད་སྨྲ་དགོས་ཏེ། མདོ་ལུགས་ཀྱི་མན་ངག་མདོ་ལ་བརྟེན་དགོས་པའི་ཕྱིར། གཉིས་པ་ནི། དེང་སང་གསང་བ་འདུས་པའི་ལྷ་འཇམ་དབྱངས་སོགས་བསྒོམས་ནས་མདོ་ལུགས་ཀྱི་ཆོ་ག་ཡིན་ཞེས་བཀའ་གདམས་པ་ལ་ལ་ཟེར་རོ། །དེ་ནི་མི་འཐད་དེ། གསང་བ་འདུས་པ་ལ་སོགས་པའི་ལྷ་བསྒོམ་པའི་ཆོ་ག་མདོ་ལུགས་ཀྱི་ཆོ་ག་ལས་འབྱུང་བ་མཚར་ཆེར་བའི་ཕྱིར། དཔེར་ན་སེང་ ༼༣༢༧༽ གེའི་ཕྲུག་གུ་གླང་ཆེན་ལས་བྱུང་ན་སྔོན་མེད་ཀྱི་སྲོག་ཆགས་ཡིན་པ་བཞིན་ནོ། །གཞུང་ན། གསང་འདུས་ལ་སོགས་ཆོ་ག་ལ། །མདོ་ལུགས་ཆོ་ག་འབྱུང་བ་མཚར། །ཞེས་འབྱུང་བ་ལྟར་ན།

གསང་འདུས་ཀྱི་ཆོ་ག་དེ་གང་ནས་འབྱུང་བའི་གཞི་རུ་སོང་བས་དཔེ་དང་ཅུང་མི་འབྱོར་ཏེ། དེ་ལྟར་ན། མདོ་སྔགས་གཉིས་དཔེ་མཆོག་དམན་གོ་ལོག་པར་འགྱུར་བའི་ཕྱིར། ཡང་ན། བསྒོམས་ནས་མདོ་ལུགས་ཡིན་ཞེས་ཟེར། །ཞེས་པའི་འཕྲོས་བརྟགས་ན། ཕྱོགས་སྔ་མས་གསང་འདུས་ཀྱི་ལྷ་འཇམ་དབྱངས་བསྒོམས་ནས། འདི་མདོ་ལུགས་ནས་བྱུང་བ་ཡིན་ཞེས་སྨྲ་བར་སྣང་ངོ༌། །དེ་ལྟར་ན། མདོ་ལུགས་ཆོ་ག་འབྱུང་བ་མཚར། །ཞེས་པའི་དོན། གསང་འདུས་ཀྱི་ཆོ་ག་ལ་མདོ་ནས་བྱུང་བའི་ཆོ་ག་འབྱུང་བ་སྟེ་ཡོད་པ་མཚར་ཆེ་ཞེས་པའི་དོན་ཡིན་པས། དཔེ་མཆོག་དམན་གོ་ལྡོག་གི་སྐྱོན་ཡང་མི་འབྱུང་ངོ༌། །འབྱུང་བ་ཞེས་པའི་སྒྲ་ཕྱིས་འབྱུང་བ་ཁོ་ན་ལ་འཁྲུལ་པར་མི་བྱ་སྟེ། སྔར་ཡང་བཤད་ཟིན་ཏོ། །དེས་ན་མཁས་པ་རྣམས་ཀྱིས་གསང་འདུས་མདོ་ལུགས་སོགས་འདི་འདྲའི་ཆོ་ག་སླན་ཆད་མ་བྱེད་ཅིག ཅེས་གདམས་ཏེ། གཞན་དུ་ན་མདོ་སྔགས་ཕན་ཚུན་འཆོལ་བར་འགྱུར་བའི་ཕྱིར་རོ། །གསུམ་པ་ལ་གཉིས་ཏེ། དངོས་དང༌། དོན་བསྡུའོ། །དང་པོ་ནི། སྐུ་གཟུགས་ཀྱི་ལྷ་ལ་རབ་ཏུ་གནས་པ་དང༌། འགྲོ་བ་མི་ལ་དབང་བསྐུར་བྱ་བ་སོགས་དབང་བསྐུར་གཏན་ནས་མ་ཐོབ་པའི་གང་ཟག་རྣམས་ཀྱིས་བྱར་མི་རུང་བ་ལྟ་ཅི་སྨོས་ཏེ། སློབ་དཔོན་གྱི་དབང་བསྐུར་མ་ཐོབ་ན་རྡོ་རྗེ་སློབ་མའི་དབང་བསྐུར་བ་ཐོབ་ཀྱང་དེ་དག་བྱ་བར་མ་གསུངས་པའི་ཕྱིར་ནའོ། །འོ་ན་རྡོ་རྗེ་སློབ་མའི་དབང་བསྐུར་བ་ཙམ་ཐོབ་ནས་ཅི་ཞིག་དབང་བ་ཡིན་ཞེ་ན། 

༼༣༢༨༽ རང་དོན་དུ་མེ་ཏོག་གང་ལ་ཕོག་པའི་ལྷ་བསྒོམ་པ་ཙམ་དང༌། ལྷ་དེའི་སྔགས་བཟླས་བརྗོད་དང༌། བཅུ་ཆའི་སྦྱིན་སྲེག་དང༌། དེ་ལ་བརྟེན་ནས་ཞི་རྒྱས་ལ་སོགས་པའི་ལས་ཚོགས་འགའ་ཞིག་བསྒྲུབ་པ་དང༌། རིལ་བུ་དང་མིག་སྨན་ལ་སོགས་པའི་ཐུན་མོང་གི་དངོས་གྲུབ་དང༌། བསྐྱེད་རིམ་ལ་བརྟེན་ནས་ཕྱག་རྒྱའི་ཡེ་ཤེས་བསྒྲུབ་པའི་ཆོ་ག་དང༌། གསང་སྔགས་རྒྱུད་སྡེ་འོག་མ་འགའ་ཞིག་ཉན་པ་ལ་དབང་བ་ཡིན་གྱིས། གཞན་དོན་དུ་རྒྱུད་འཆད་པ་དང༌། དབང་བསྐུར་བ་དང༌། རབ་གནས་དང༌། རང་དོན་དུ་དཀྱིལ་འཁོར་ཡོངས་རྫོགས་བསྒོམ་པ་དང༌། རིགས་ལྔ་སོ་སོའི་དམ་ཚིག་བསྲུང་བ་སོགས་ནི་བྱར་མི་རུང་ཞིང་མི་དབང་སྟེ། དེ་དག་ནི་རྡོ་རྗེ་སློབ་དཔོན་གྱི་ཕྲིན་ལས་ཁོ་ན་ཡིན་པའི་ཕྱིར། འོ་ན་རྡོ་རྗེ་སློབ་དཔོན་གྱི་དབང་ཐོབ་ནས་བྱར་རུང་བའི་ཐུན་མོང་མ་ཡིན་པ་རྣམས་གང་ཞེ་ན། གཞལ་ཡས་ཁང་བྱང་ཕྱོགས་སོ་བདུན་དང་སྦྱར་བ་དཀྱིལ་འཁོར་གྱི་དེ་ཁོ་ན་ཉིད་དང་ལྷ་རྣམས་དང་ཕུང་ཁམས་སྐྱེ་མཆེད་སྦྱར་བ་ལྷའི་དེ་ཁོ་ན་ཉིད་ལ་སོགས་པ་སྦྱང་གཞི་སྦྱོང་བྱེད་ཀྱི་རྣམ་གཞག་སྦྱར་བའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་རྫོགས་བསྒོམ་པ་དང༌། དབང་བསྐུར་དང་རབ་གནས་ལ་སོགས་པའི་གཞན་དོན་ཕྲིན་ལས་དང༌། སངས་རྒྱས་ཀུན་ཏེ་རིགས་ལྔ་སོ་སོའི་དམ་ཚིག་དང་སྡོམ་པ་བླ་ན་མེད་པ་དཀོན་མཆོག་གསུམ་གཟུང་བ་དང༌། རྡོ་རྗེ་དྲིལ་བུ་གཟུང་བ་སོགས་ཐུན་མོང་མ་ཡིན་པའི་དམ་ཚིག་བཅུ་བཞི་གཟུང་བ་རྣམས་ནི་རྡོ་རྗེ་སློབ་དཔོན་ཁོ་ནའི་ལས་ཉིད་ཡིན་ཏེ། གཞན་སློབ་མའི་དབང་ཙམ་ཐོབ་པ་དང༌། དབང་བསྐུར་གཏན་ནས་མ་ཐོབ་པ་རྣམས་ཀྱིས་བྱར་མི་རུང་བས་སོ། །འདི་དག་ནི་སྔགས་ཀྱི་ལག་ལེན་གྱི་གནད་དམ་པ་རྒྱུད་ཀྱི་ཁོག་ཕུབ་པ་ལ་ཡང་ཕན་ཆེ་ ༼༣༢༩༽ བར་སྣང་ངོ༌། །སངས་རྒྱས་ཀུན་གྱི་དམ་ཚིག་དང་སྡོམ་པ་བླ་ན་མེད་པ་ནི་དབང་གི་ཆོ་གའི་ལག་རྗེས་ལས་ཐོབ་པའི་དམ་ཚིག་དང་སྡོམ་པ་ནི་མ་ཡིན་ཏེ།

འདི་དག་ནི་དབང་ཐོབ་པའི་རྗེས་སུ་བསླབ་བྱའི་ཚུལ་དུ་འདོམས་པ་ཙམ་ཡིན་པས་སོ། །དཔེར་ན་དགེ་སློང་གི་སྡོམ་པ་གསོལ་བཞིའི་ཆོ་ག་ལས་ཐོབ་ཚར་བའི་རྗེས་སུ་ལས་སློབ་ཀྱིས་སྡོམ་པ་དེ་བསྲུང་ཚུལ་གྱི་གདམས་ངག་བརྗོད་པ་ལྟ་བུའོ། །དེ་སྐད་དུ། གསོལ་བཏབ་ཀྱི་ཚིག་ལས། མི་ལྡོག་འཁོར་ལོའི་དབང་བསྐུར་བ། །མགོན་པོས་བདག་ལ་སྩལ་ནས་ཀྱང༌། །ཞེས་པ་ནས། སྡོམ་པའང་བླ་ན་མེད་པ་སྩོལ། །ཞེས་འཆད་དོ། །འདི་དག་དབང་དུས་ཉིད་དུ་ཐོབ་པ་ཡིན་ན། སྩལ་ནས་ཀྱང་ཞེས་པའི་ཚིག་འབྱུང་བ་དོན་མེད་དོ། །དེས་ན་དམ་ཚིག་བླ་ན་མེད་པ་འདི་དག་ནི། དགེས་པ་རྡོ་རྗེ་མན་ངག་ལུགས་ལྟ་བུ་གཅིག་ལ་མཚོན་ན། ཤེར་དབང་གི་མཐར་རྟེན་ལམ་གྱི་དབུགས་དབྱུང་གི་ཚེ། སློབ་དཔོན་སྨད་པར་མི་བྱ་ཞིང༌། །ཞེས་པ་ནས། མཁས་པས་ཆོ་ག་བཞིན་དུ་བྱ། །ཞེས་པའི་བར་བརྗོད་པ་དེའི་ནང་ན་གསེབ་ཚགས་སུ་བསྟན་ནས་ཡོད་པ་ཡིན་ནོ། །རིགས་ལྔ་སྤྱིའི་དམ་ཚིག་ཀྱང་སངས་རྒྱས་ཀུན་གྱི་དམ་ཚིག་དང་སྡོམ་པ་ཡིན་མོད་ཀྱང༌། བླ་ན་མེད་པ་ཞེས་པའི་ཚིག་དང་སྦྲེལ་བའི་ཚེ་རིགས་ལྔ་སོ་སོའི་དམ་ཚིག་ཉིད་ལ་འཇུག་པ་ཡིན་ནོ། །གཉིས་པ་དོན་བསྡུ་བ་ནི། རབ་གནས་རྡོ་རྗེ་སློབ་དཔོན་ཁོ་ནའི་ལས་ཡིན་པ་དེས་ན། རབ་གནས་མདོ་ལུགས་ཞེས་འཆད་པ་ནི་སངས་རྒྱས་ཀྱི་བསྟན་པར་ཡིན་ཏེ། ཁྱིམ་པས་མཁན་སློབ་བྱེད་པ་དང༌། རྡོ་རྗེ་སློབ་དཔོན་མ་ཡིན་པས་དབང་བསྐུར་དང་རབ་གནས་བྱེད་པ་གཉིས་ཀ་བསྟན་པ་མ་ཡིན་པར་མཚུངས་པའི་ཕྱིར་ཏེ། སྔ་མ་དེ་འདུལ་བའི་བསྟན་པ་དང༌། ཕྱི་མ་དེ་གསང་ ༼༣༣༠༽ སྔགས་ཀྱི་བསྟན་པ་ལ་གནོད་པའི་ཕྱིར། དེས་ན་སློབ་དཔོན་གྱི་དབང་ཐོབ་པས་དབང་བསྐུར་དང་རབ་གནས་བྱེད་པ་ནི། འདུལ་བར་བསྙེན་པར་རྫོགས་ནས་ལོ་བཅུ་ལོན་པའི་དགེ་སློང་གིས་མཁན་པོ་བྱར་རུང་བ་དང་མཚུངས་ཏེ། དོ་ཀོར་བའི་དྲི་ལན་ལས། སྐུ་གཟུགས་རྟེན་གྱི་རབ་གནས་ཀྱང༌། །ལོ་བཅུ་ལོན་པའི་དགེ་སློང་གིས། །མཁན་པོའི་ལས་ལ་འཇུག་པ་ལྟར། །འདི་ཡང་རྡོ་རྗེ་སློབ་དཔོན་གྱི། །དབང་བསྐུར་ཐོབ་པ་ཁོ་ནའི་ལས། །བཀའ་གདམས་འདུལ་བའི་སྒོར་ཞུགས་ནས། །རབ་གནས་རིམ་གཉིས་བདུན་ཚིགས་སོགས། །མཛད་ཀྱང་ངལ་བ་དོན་མེད་ཡིན། །ཞེས་གསུངས་སོ། །གཉིས་པ་ནི།

ཕྱག་ན་རྡོ་རྗེ་མདོ་ལུགས་མི་འཐད་དེ། །ཕྱག་ན་རྡོ་རྗེའི་བསྒོམ་བཟླས་ཀྱང་མདོ་སྡེ་རྣམས་ནས་བཤད་པ་མེད་པའི་ཕྱིར། གལ་ཏེ་གཟུངས་ནས་བཤད་པ་དེ་མདོ་ཡིན་ནོ་སྙམ་ན་མ་ཡིན་ཏེ། དེ་ནས་གཟུངས་རིང་གསུངས་འདི་དག་ནི་བྱ་རྒྱུད་ཀྱི་ཆོ་གར་གཏོགས་པ་ཡིན་པའི་ཕྱིར་རོ། །གསུམ་པ་ཞར་བྱུང་ལྟུང་བཤགས་སྔགས་ལུགས་དགག་པ་ནི། ལྟུང་བཤགས་སྔགས་ལུགས་ཡིན་པར་འདོད་ནས། སངས་རྒྱས་སུམ་ཅུ་སོ་ལྔའི་ཕྱག་མཚན་ལ་ཕུབ་དང་རལ་གྲི་སོགས་འཛིན་པ་མི་འཐད་དེ། དེ་ལྟར་འཛིན་པའི་སྒྲུབ་ཐབས་སངས་རྒྱས་ཀྱིས་མ་གསུངས་པའི་ཕྱིར། འདི་ནི་སྔར་ཡང་སོང་མོད་འགོག་བྱེད་རྣམ་གྲངས་མི་འདྲ་བ་ཙམ་གྱི་ཁྱད་པར་ཡོད་དོ། །ཕྱོགས་སྔ་སྨྲ་བ་པོ་སུ་ཡིན་ངེས་གསལ་ཡང་དགོས་པར་སྣང་ངོ༌། །གསུམ་པ་མདོ་སྔགས་ཁྱད་པར་ཆོ་གའི་སྒོ་ནས་བསྟན་པ་ནི། མདོ་དང་རྒྱུད་ཀྱི་ཁྱད་པར་ནི་རང་དོན་དུ་ལྷ་བསྒོམ་སྔགས་བཟླས་དང༌། སྦྱིན་སྲེག་དང༌། གཞན་དོན་དུ་དབང་བསྐུར་རབ་གནས་ལ་སོགས་པའི་ཆོ་གའི་བྱ་ ༼༣༣༡༽ བ་ཡོད་མེད་ཡིན་ཏེ། མདོ་རང་རྐང་ལ་དེ་དག་མེད་ཅིང༌། དེ་དག་ནི་སྔགས་ཀྱི་ཁྱད་ཆོས་སུ་སྣང་བའི་ཕྱིར། ཚུལ་དེ་ལྟར་ཤེས་ནས་མདོ་སྡེ་དང་སྔགས་ཀྱི་ལུགས་རྣམས་མ་འདྲེས་པར་སོ་སོར་དཔྱད་དེ་སྨྲོས་ཞེས་གདམས་སོ། །གཉིས་པ་རྟོགས་བྱ་ལྟ་བའི་གནད་ལ་འཁྲུལ་པ་དགག་པ་ལ་བཞི་སྟེ། ཐེག་པ་རིམ་དགུའི་ལྟ་བ་ཐ་དད་དགག རྒྱུད་སྡེ་བཞི་ལ་ལྟ་བ་ཐ་དད་དགག རྣལ་འབྱོར་རྣམ་བཞི་ཐེག་རིམ་འཁྲུལ་པ་དགག དབུ་མ་ཡན་ཆད་ལྟ་བ་གཅིག་ཏུ་བསྟན་པའོ། །དང་པོ་ནི། གསང་སྔགས་རྙིང་མ་བ་ལ་ལ། ཉན་ཐོས་རང་རྒྱལ་བྱང་སེམས་ཏེ་ཕྱི་མཚན་ཉིད་ཀྱི་ཐེག་པ་གསུམ། ཀྲེ་ཡ་ཨུ་པ་ཡོ་ག་སྟེ་ནང་སྔགས་ཀྱི་ཐེག་པ་གསུམ། མཧཱ་ཨ་ནུ་ཨ་ཏི་སྟེ་གསང་བ་མཐར་ཐུག་པའི་ཐེག་པ་གསུམ་སྟེ། ཐེག་པ་རིམ་པ་དགུ་ལ་ལྟ་བ་ཐ་དད་ཡོད་ཅེས་ཟེར་རོ། །དེ་ནི་མི་འཐད་དེ། ཉན་ཐོས་དང་ཐེག་ཆེན་ལ་སྤྲོས་བྲལ་རྟོགས་པ་དང་མ་རྟོགས་པའི་བྱེ་བྲག་གིས་ལྟ་བའི་རིམ་པ་ཡོད་མོད་ཀྱི།

ཕ་རོལ་ཏུ་ཕྱིན་པ་དང་གསང་སྔགས་ལ་ཐོས་བསམ་གྱིས་གཏན་ལ་ཕབ་པའི་ལྟ་བའི་དབྱེ་བ་མི་འདྲ་བའི་བཤད་པ་མེད་པའི་ཕྱིར། གལ་ཏེ་ཕ་རོལ་ཏུ་ཕྱིན་པས་གཏན་ལ་ཕབ་པའི་སྤྲོས་བྲལ་ལས་ལྷག་པའི་རྡོ་རྗེ་ཐེག་པའི་ལྟ་བ་ཡོད་ན་ལྟ་བ་དེ་སྤྲོས་པ་ཅན་དུ་འགྱུར་ཏེ། སྤྲོས་བྲལ་ལས་འདས་པའི་ལྟ་བ་ཡིན་པའི་ཕྱིར། གལ་ཏེ་སྤྲོས་བྲལ་གྱི་ལྟ་བ་ཡིན་ནོ་ཞེ་ན་ཁྱད་པར་མེད་དེ། ལུགས་གཉིས་ཀའི་ལྟ་བ་སྤྲོས་བྲལ་གྱི་ལྟ་བར་མཚུངས་པའི་ཕྱིར། སྤྲོས་བྲལ་དུ་གཏན་ལ་ཕབ་པ་ལས་ལྷག་པའི་ཐོས་བསམ་གྱི་ལྟ་བ་མེད་པ་དེས་ན། མདོ་སྔགས་གཉིས་བཤད་པས་གོ་བ་ཡིས། ཐོས་པའི་ལྟ་བ་གཅིག་ཉིད་ཡིན་ཏེ། ཐོས་བསམ་གོ་ཡུལ་གྱི་ལྟ་བ་གཅིག་ ༼༣༣༢༽ ཡིན་པའི་ཕྱིར། རྟོགས་བྱ་སྤྲོས་བྲལ་གྱི་ལྟ་བ་ཁྱད་པར་མེད་པ། འོན་ཀྱང་སྤྲོས་བྲལ་དེ་རྟོགས་པའི་ཐབས་ལ་གསང་སྔགས་ཁྱད་པར་དུ་འཕགས་པ་ཡིན་ཏེ། དབང་དང་རིམ་གཉིས་སོགས་ཀྱི་ཐབས་ཟབ་ཅིང་མྱུར་བས་སོ། །སྤྱིར་ལྟ་བ་ལ་རྟོགས་བྱའི་ཡུལ་ལ་ལྟ་བར་བྱས་པ་དང༌། རྟོགས་བྱེད་ཀྱི་ཡེ་ཤེས་ལ་ལྟ་བར་བྱས་པ་གཉིས་ལས། འདིར་ཁྱད་པར་མེད་པར་བཤད་པ་ནི་སྔ་མ་དེ་ཡིན་ལ། རྟོགས་བྱེད་ཡུལ་ཅན་གྱི་ལྟ་བ་ལ་མདོ་སྔགས་གཉིས་ཁྱད་པར་ཤིན་ཏུ་ཆེ་སྟེ། རྟོགས་བྱེད་ཀྱི་ཐབས་བཟང་ངན་ལས་འབྲས་བུ་རྟོགས་པའི་ཡེ་ཤེས་ལ་བཟང་ངན་འབྱུང་བ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། དཔེར་ན་སྔགས་ཀྱི་སོ་སྐྱེ་དང༌། ཕར་ཕྱིན་གྱི་སོ་སྐྱེ་གཉིས་ཐབས་བཟང་ངན་གྱི་ཁྱད་ཀྱིས། སྔགས་ཀྱི་སོ་སྐྱེ་ནི་སྤྲོས་བྲལ་དཔེའི་ཚུལ་གྱིས་མངོན་སུམ་དུ་རྟོགས་ཤིང༌། རྟོག་མེད་ཀྱི་ཡེ་ཤེས་དང་ལྡན་པ་ཡོད་ལ། ཅིག་ཤོས་ཀྱིས་ནི་དཔེ་དང་གཏན་ཚིགས་ལ་སོགས་པས་ཇི་ལྟར་གཏན་ལ་ཕབ་ཀྱང་བློས་སྤྲོས་པའི་མཐའ་གཅིག་ཏུ་འཛིན་པ་ལས། ཡུལ་ཅན་རྟོག་མེད་ཀྱི་ཡེ་ཤེས་དེར་མངོན་དུ་གྱུར་པ་མེད་དོ། །གཉིས་པ་ལ་གཉིས་ཏེ། འདོད་པ་བརྗོད་པ། དེ་དགག་པའོ། །དང་པོ་ནི། རྙིང་མ་བ་ཁ་ཅིག

དབུ་མ་ནས་རྣལ་འབྱོར་ཆེན་པོའི་བར་ལ་དོན་དམ་གྱི་ལྟ་བ་དང༌། ཀུན་རྫོབ་ཀྱི་ལྟ་བ་གཉིས་གཉིས་སུ་ཕྱེ་ནས། དབུ་མའི་ཀུན་རྫོབ་ཀྱི་ལྟ་བ་ནི་ཀུན་རྫོབ་བདེན་པ་ཇི་ལྟར་སྣང་བ་བཞིན་དོན་བྱེད་པ་འདི་ཡིན་ལ། དོན་དམ་གྱི་ལྟ་བ་ནི་ཡོད་མེད་སོགས་མཐའ་བཞིའི་སྤྲོས་པ་དང་བྲལ་བ་དང༌། བྱ་བའི་རྒྱུད་ཀྱི་ཀུན་རྫོབ་ཀྱི་ལྟ་བ་ནི་ཀུན་རྫོབ་ཀྱི་སྣང་བ་ཀུན་རིགས་གསུམ་གྱི་རྒྱལ་བའི་དཀྱིལ་འཁོར་དུ་སྣང་བ་ཡིན། དོན་དམ་གྱི་ལྟ་བ་ནི་དབུ་མ་དང་མཚུངས་པར་ ༼༣༣༣༽ མཐའ་བཞིའི་སྤྲོས་བྲལ་ཡིན་ནོ་ཟེར། དེ་བཞིན་དུ་སྤྱོད་པའི་རྒྱུད་ཀྱི་ཀུན་རྫོབ་ཀྱི་ལྟ་བ་དང༌། རྣལ་འབྱོར་རྒྱུད་ཀྱི་ཀུན་རྫོབ་ཀྱི་ལྟ་བ་ནི་ཀུན་རྫོབ་ཀྱི་སྣང་བ་རིགས་ལྔའི་རྒྱལ་བར་སྣང་བ་ཡིན། རྣལ་འབྱོར་ཆེན་པོའི་ཀུན་རྫོབ་ཀྱི་ལྟ་བ་ནི་དམ་པ་རིགས་བརྒྱར་སྣང་བ་ཡིན་ཞེས་ཟེར་ཞིང༌། དོན་དམ་གྱི་ལྟ་བ་དབུ་མ་བཞིན་དུ་འདོད། །དེ་བས་ན་དེ་དག་ལ་ཀུན་རྫོབ་ཀྱི་ལྟ་བ་ལ་བཟང་ངན་གྱི་རིམ་པ་ཡོད་པ་ཡིན་ཞེས་འཆད་དོ། །ཕྱོགས་སྔ་འདི་གསེར་ཐུར་ལས། ལོ་ཙཱ་བ་སྐ་པ་དཔལ་བརྩེགས་ཀྱི་ལྟ་བའི་རིམ་པ་ལས་འབྱུང་བ་ཡིན་ཞེས་གསུངས་ཤིང༌། ཕྱོགས་སྔ་ལ་ཞིབ་ཏུ་བརྟགས་ནས་ལྟ་བསྒོམ་མ་ཕྱེད་པའི་སྐྱོན་ཇི་ལྟར་འབྱུང་ཡང་དཔྱད་པར་བྱའོ། །ཞེས་ཀྱང་གསུངས་པར་མཛད། སྤོས་ཁང་པས། ཐེག་པ་རིམ་དགུའི་ལྟ་བ་ཐ་དད་ཀྱི་ངོས་འཛིན་བྱེད་པའི་ཇོ་སྲས་ཁ་ཅིག་ཅེས་བཤད། གང་ལྟར། ཀྲི་ཡ་དོན་དམ་ཆོས་ཉིད་ལྟ། །ཀུན་རྫོབ་རང་རིག་ཡོན་ཏན་ལྟ། །རིགས་གསུམ་དཀྱིལ་འཁོར་སྣང་བ་ལ། །ཞེས་སོགས་ཕྱོགས་སྔའི་གཞུང་ན་གསལ་བས་ལྟ་བསྒོམ་མ་ཕྱེད་པའི་སྐྱོན་ཕྱོགས་སྔ་ལ་འབྱུང་སྟེ། ལྷ་བསྒོམ་པ་ལ་ལྟ་བར་འཁྲུལ་འདུག་པའི་ཕྱིར། གཉིས་པ་ལ་གསུམ་སྟེ། དམ་བཅའི་སྒོ་ནས་མདོར་བསྡུས་དགག ལྷ་བསྒོམ་རྣམ་དབྱེས་རྒྱས་པར་དགག དེས་ན་སྐབས་ཀྱི་གྲུབ་དོན་བསྡུ་བའོ། །དང་པོ་ནི། ཀུན་རྫོབ་ཀྱི་ལྟ་བ་བཟང་ངན་འདི་འདྲའི་དབྱེ་བ་འཁྲུལ་པ་ཡིན་ཏེ།

དོན་དམ་སྤྲོས་མེད་ལ་ལྟ་བ་དང༌། ཀུན་རྫོབ་སྤྲོས་བཅས་ཀྱི་དམིགས་པ་ལ་བསྒོམ་པར་འཇོག་པའི་རྣམ་དབྱེ་མ་བྱེད་ཅིང༌། སྒོམ་ལ་ཐབས་དང་བསྒོམ་ལས་བྱུང་བའི་ཡུལ་ཅན་གྱི་ལྟ་བ་ལ་ཤེས་རབ་ཏུ་འཇོག་པ་མ་ཤེས་པས་སོ། །དེ་ཡང་ལྟ་བསྒོམ་སོ་སོར་འབྱེད་པའི་རྣམ་དབྱེ་ ༼༣༣༤༽ འདིའི་འཐད་པ་བཤད་ཀྱིས་ཉོན་ཏེ། ད་ལྟ་ཉིད་དུ་འཆད་པས་སོ། །གཉིས་པ་ལ་བཞི་སྟེ། ལྷ་བསྒོམ་ལྟ་བ་མིན་པར་བསྟན། རྒྱུད་སྡེ་བཞིའི་ལྷ་བསྒོམ་བསྟན། འོག་མར་ཀུན་རྫོབ་ལྷ་བསྒོམ་དགག ཀུན་རྫོབ་ལྷ་བསྒོམ་གོང་མར་བསྟན་པའོ། །དང་པོ་ནི། ཀུན་རྫོབ་ཀྱི་སྣང་བ་རིགས་གསུམ་དང་རིགས་ལྔ་ལ་སོགས་པའི་སངས་རྒྱས་སུ་བསྒོམ་པ་ནི་ཆོས་ཅན། ཁྱོད་བསྒོམ་པ་ཙམ་ཡིན་གྱི་ལྟ་བ་མ་ཡིན་ཏེ། ཀུན་རྫོབ་ཏུ་ལྷ་བསྒོམ་པའི་དམིགས་པ་ཙམ་ཡིན་པའི་ཕྱིར། རྒྱུད་སྡེ་འོག་མར་ཀུན་རྫོབ་རིགས་གསུམ་དང་རིགས་ལྔར་བསྒོམ་པ་ཡང་མི་འཐད་དེ། བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་གསུམ་ལས་ཀུན་རྫོབ་ཀྱི་སྣང་བ་ལྷར་གསུངས་པ་མེད་པའི་ཕྱིར། འདི་ནི་ཀུན་རྫོབ་ལྷར་བསྒོམ་པ་འགོག་བྱེད་མདོར་བསྡུས་ཙམ་མོ། །གཉིས་པ་ནི། འོ་ན་འོག་མར་ལྷ་བསྒོམ་ཚུལ་ཇི་ལྟར་ཞེ་ན། འོག་མ་གསུམ་ལ་ཕྱི་རོལ་ཚོགས་དྲུག་གི་ཡུལ་སྣང་ལྷར་བསྒོམ་པ་མེད་མོད། འོན་ཀྱང་བྱ་བའི་རྒྱུད་དུ་རང་ཉིད་ཐ་མལ་དུ་གནས་པས་བྲིས་སྐུ་མཚན་ཉིད་དང་ལྡན་པ་མདུན་དུ་བཞུགས་པ་ལ། ལྷར་བསྒོམས་ནས་གཟུངས་སྔགས་བཟླས་པས་ཀྱང་འགྲུབ་པ་ཡིན་ཏེ། དེ་ལྟར་བྱས་པས་ལྷ་དེ་ལ་འདོད་པའི་དངོས་གྲུབ་ལེན་ཞིང་ཐོབ་པ་ཡིན་པས་སོ། །དེ་ཡང་བསྒྲུབ་པ་བྱས་པ་དེ་ནས་དཀའ་ཐུབ་དང་གཙང་སྦྲ་ལ་གནས་པ་ཡིས། དེ་ལ་དགའ་བའི་དྲང་སྲོང་རིག་འཛིན་རྣམས་ཀྱིས་ཀྱང་གྲོགས་བྱས་ཏེ། ཡི་དམ་སངས་རྒྱས་མཉེས་ནས། སྒྲུབ་པ་པོ་ལ་དངོས་གྲུབ་གནང་བ་ཡིན་ནོ། །རྣམ་སྣང་མངོན་བྱང་དང་ཕྱག་ན་རྡོ་རྗེ་དབང་བསྐུར་བའི་རྒྱུད་སོགས་སྤྱོད་པའི་རྒྱུད་དུ་མདུན་གྱི་བྲིས་སྐུ་དང༌།

རང་ཉིད་གཉིས་ཀ་ཡི་དམ་གྱི་ལྷར་བསྒོམས་ནས་ལྷ་གྲོགས་པོ་ལྟ་བུའི་ཚུལ་དུ་དངོས་གྲུབ་ལེན་པ་ཡིན་ཏེ། ༼༣༣༥༽ མདུན་གྱི་རས་བྲིས་དང་རང་ཉིད་གཉིས་ཀ་ལྷར་གསལ་བའི་རྒྱུ་མཚན་གྱིས་སོ། །དེ་ཉིད་འདུས་པ་དང་སྦྱོང་རྒྱུད་སོགས་རྣལ་འབྱོར་རྒྱུད་དུ། ཕྱི་རོལ་གྱི་བྲིས་སྐུ་སོགས་ལ་ལྷ་བསྒོམ་ཚུལ་གསལ་བའི་དམིགས་པའི་རྐྱེན་ཙམ་བྱས་ནས་ཀྱང༌། གཙོ་བོ་རང་ཉིད་དམ་ཚིག་སེམས་དཔའ་ལྷ་དཔའ་བོ་གཅིག་པའམ། དཀྱིལ་འཁོར་ཡོངས་རྫོགས་སུ་བསྐྱེད་པ་ལ། ཡེ་ཤེས་ཀྱི་འཁོར་ལོ་སྤྱན་དྲངས་ནས་དགུག་གཞུག་བྱས་ཏེ་ཕྱག་རྒྱ་བཞིས་རྒྱས་བཏབ་ཅིང༌། ཕྱག་རྒྱ་བཅིངས་ལ་མཉམ་པ་ཉིད་གསུམ་གྱི་ངང་ནས་སྔགས་བཟླས། ཇི་སྲིད་ཕྱག་རྒྱ་དེ་མ་བཀྲོལ་བ་དེའི་བར་དུ་སངས་རྒྱས་ཏེ་ཡེ་ཤེས་པ་བཞུགས། ཕྱག་རྒྱ་བཀྲོལ་ནས་ལྷ་སངས་རྒྱས་རང་བཞིན་གྱི་གནས་སུ་གཤེགས། དེ་ནས་རང་ཉིད་སྔར་གྱི་ཐ་མལ་བར་གྱུར་པ་ཡིན་ནོ། །ཚུལ་འདི་དག་གི་ལུང་སྦྱོར་རྣམས་ནི་སྤྱན་རས་གཟིགས་ཀྱི་ཆོ་ག་ཞིབ་མོ་སོགས་དང༌། རྣམ་སྣང་མངོན་བྱང་སོགས་དང༌། དེ་ཉིད་འདུས་པ་སོགས་ཀྱི་རྒྱུད་ན་རྒྱས་པར་བཞུགས་པ་འདིར་ཡི་གེ་མང་གི་དོགས་པས་བཞག་ཏེ། གཞུང་གི་དཀྱུས་ལ་མ་བྲིས་སོ། །དཔགས་པའི་རྐྱེན་ཙམ་བྱས་ནས་ཀྱང༌། །ཞེས་པས། རྣལ་འབྱོར་རྒྱུད་ལ་བྲིས་སྐུ་སོགས་མདུན་ན་ཡོད་ན་ལྷ་བསྒོམ་པའི་དམིགས་རྟེན་ཙམ་བྱས་ནས་རང་ཉིད་ལྷར་བསྐྱེད་པས་ཆོག་པར་བསྟན། མདུན་བསྐྱེད་ཉིད་དང་འབྲེལ་ན་བདག་བསྐྱེད་ཚར་རྗེས་བྱེད་པ་བླ་མེད་དང་འདྲའོ། །འོ་ན་བླ་མེད་དུ་ལྷ་བསྒོམ་ཚུལ་ཇི་ལྟར་ཞེ་ན། རྣལ་འབྱོར་ཆེན་པོ་བླ་མེད་ཀྱི་རྒྱུད་དུ་ནི་དེ་བཞིན་ཉིད་ཀྱི་དག་པ་ཆོས་ཐམས་ཅད་རང་བཞིན་གྱིས་སྟོང་པ་ཉིད་ཡིན་པ་དང༌། ལྷ་སོ་སོའི་དག་པ་ཀུན་རྫོབ་ཀྱི་སྣང་བ་ཐམས་ཅད་ལྷར་བསྒོམ་པ་དང༌། རང་རིག་པའི་དག་ ༼༣༣༦༽ པ་སྣང་བ་ཐམས་ཅད་བདེ་ཆེན་གྱི་ཡེ་ཤེས་སུ་བསྒྱུར་བ་སྟེ། དག་པ་གསུམ་གྱི་རང་བཞིན་བཤད་དེ།

བརྟག་གཉིས་ལས། ངེས་པར་དངོས་པོ་ཐམས་ཅད་ཀྱི། །དག་པ་དེ་བཞིན་ཉིད་དུ་བརྗོད། །ཕྱི་ནས་རེ་རེའི་དབྱེ་བ་ཡིས། །ལྷ་རྣམས་ཀྱིས་ནི་བརྗོད་པར་བྱ། །ཞེས་དང༌། རང་རིག་བདག་ཉིད་དག་པ་ཉིད། །དག་པ་གཞན་གྱིས་རྣམ་གྲོལ་མིན། །ཞེས་གསུངས་པའི་ཕྱིར། དག་པ་གསུམ་པོ་འདིའི་རྒྱབ་རྟེན་རྒྱུད་ཀྱི་ལུང་དང་རིགས་པས་འཐད་ཚུལ་དང༌། ཉམས་སུ་ལེན་ཚུལ་གྱི་མན་ངག་རྣམས་བླ་མ་མཚན་ཉིད་དང་ལྡན་པའི་ཞལ་ལས་དྲི་བར་བྱ་སྟེ། རེ་རེ་ནས་མཚན་གཞི་བཟུང་ན་ལུང་བླ་མའི་ཞལ་ལས་དྲི་བ་ནི། མངོན་རྟོགས་ལྗོན་ཤིང་དང༌། རིགས་པ་བླ་མའི་ཞལ་ལས་བླང་བ་ནི། མཚན་བརྗོད་པར་དཀའ་བ་མཁན་ཆེན་བོ་དྷི་ས་ཏྭས་མཛད་པ་རིགས་སྔགས་རིགས་པས་བསྒྲུབ་པའི་བསྟན་བཅོས་དང༌། བདག་ཉིད་ཆེན་པོའི་ཚོགས་འཁོར་རྩོད་སྤོང་དང༌། མན་ངག་བླ་མའི་ཞལ་ལས་བླང་བ་ནི། གསུང་ངག་རིན་པོ་ཆེ་ལམ་འབྲས་ལྟ་བུ་ཉན་པ་ལས་ཤེས་སོ། །ལུང་རིགས་མན་ངག་དེ་གསུམ་ལ་ཐོས་སྒོམ་བྱེད་པ་ནི་སྐལ་བ་རབ་ཀྱི་མཆོག་ཡིན་པར་གོ་ལགས་སོ། །བླ་མའི་ཞལ་ལས་དྲིས་ཞེས་པའི་ཚིག་ནུས། འདིར་ཐུན་མོང་དུ་དེ་དག་གི་མིང་ཙམ་ལས་གནད་ཞིབ་པར་འཆད་དུ་མི་རུང་ཞེས་པའོ། །གསུམ་པ་ནི། གལ་ཏེ་བྱ་རྒྱུད་ཀྱི་ལུགས་ལ་བྲིས་སྐུ་ལྷ་རུ་བསྒོམ་པ་ཙམ་གྱིས་མི་ཆོག་པར་ཐལ། ཀུན་རྫོབ་ཀྱི་སྣང་བ་ནི་ལྷ་རུ་གནས་ཤིང་བསྒོམ་པ་ཡིན་ཟེར་ན། བྱ་རྒྱུད་ཀྱི་ཉམས་ལེན་ལ་སྨྱུང་གནས་ལ་སོགས་པའི་དཀའ་ཐུབ་དང༌། ཁྲུས་ལ་སོགས་པའི་གཙང་སྦྲ་ག་ལ་ 

༼༣༣༧༽ འཐད་དེ་མི་འཐད་པར་ཐལ། སྣང་བ་ལྷར་གསལ་བ་ལ་གཙང་མི་གཙང་མེད་པའི་ཕྱིར་དང༌། རང་ཉིད་ལྷར་བསྐྱེད་པ་རྣམས་དཀའ་ཐུབ་ཀྱིས་གདུང་མི་རིགས་པའི་ཕྱིར། རྙིང་མ་བ་ཁ་ཅིག སྤྱོད་རྒྱུད་ཀྱི་ལུགས་ལ་ཡང་ཀུན་རྫོབ་ཀྱི་ལྟ་བ་རྣལ་འབྱོར་རྒྱུད་དང་མཐུན་པར་སྣང་བ་རིགས་ལྔར་བསྒོམ་པ་ཡིན་ཞིང༌། སྤྱོད་པ་བྱ་བའི་རྒྱུད་བཞིན་དུ་གཙང་སྦྲ་བྱེད་པ་ཡིན་ཟེར་རོ། །སྤྱོད་རྒྱུད་འདི་ཡང་སྤྱོད་པ་བྱ་བའི་རྒྱུད་བཞིན་བྱེད་པ་དེ་ལྟར་ངེས་པ་མེད་དེ། སྤྱོད་རྒྱུད་འདི་ནི་ཕྱི་ལུས་ངག་གི་བྱ་བ་དང༌། ནང་ཏིང་ངེ་འཛིན་གཉིས་ཀ་ཆ་མཉམ་དུ་སྟོན་པའི་རྒྱུད་ཡིན་པས། རེས་འགའ་ལས་ཚོགས་འགའ་ཞིག་སྒྲུབ་པ་ན་གཙང་སྦྲ་སྤྱོད་པ་ཡོད་མོད་ཀྱི། ཕལ་ཆེར་ནི་རང་ཉིད་ལྷར་བསྒོམས་ནས་ཅི་བདེ་བར་སྤྱོད་པར་གསུངས་པའི་ཕྱིར། སྤྱོད་རྒྱུད་ལ་ཀུན་རྫོབ་རིགས་ལྔར་བསྒོམ་པ་དེ་ཡང་མི་འཐད་དེ། དེ་ལ་དཀྱིལ་འཁོར་གཅིག་ལ་ལྷ་ལྔ་ཚང་བ་སོགས་ལ་རིགས་ལྔའི་དོན་གྲུབ་ན་ཡང༌། དེ་ལ་རིགས་ལྔའི་ཐ་སྙད་བཤད་པ་མེད་པའི་ཕྱིར། རྒྱུ་མཚན་ནི། ཕྱག་རྒྱ་དང་སྐུ་མདོག་དང་ཡེ་ཤེས་ལྔ་སྦྱར་བའི་རྣམ་གཞག་ཀྱང་རྣལ་འབྱོར་རྒྱུད་བཞིན་སྤྱོད་རྒྱུད་དེར་མ་གསུངས་པ་ཡིན་ནོ། །གལ་ཏེ་སྤྱོད་རྒྱུད་ལ་རིགས་ལྔའི་ཐ་སྙད་འཐད་ན་བྱང་ཆུབ་མཆོག་གི་ཕྱག་རྒྱ་སོགས་དང༌། སྐུ་མདོག་ལྔ་དང༌། ཡེ་ཤེས་ལྔའི་རྣམ་གཞག་ཀྱང་སྤྱོད་རྒྱུད་ལ་ཡོད་དགོས་པར་འགྱུར་རོ། །རྒྱུད་སྡེ་བཞིའི་ལྷ་བསྒོམ་ཚུལ་གྱི་ཁྱད་པར་གོང་དུ་བཤད་ཟིན་པ་དེས་ན། རྣལ་འབྱོར་རྒྱུད་མན་ཆད་ཀྱི་འོག་མ་གསུམ་ལ་ཀུན་རྫོབ་ལྷར་བསྒོམ་པ་གསུངས་པ་མེད་དེ། རིམ་བཞིན་བྲིས་སྐུ་ལྟ་བུ་དང༌། བྲིས་སྐུ་དང་རང་ཉིད་གཉིས་ཀ་དང༌། བྲིས་སྐུ་ ༼༣༣༨༽ དམིགས་རྟེན་ཙམ་དུ་བྱས་ནས། གཙོ་ཆེར་རང་ཉིད་ལྷར་བསྒོམ་པ་དང་གསུམ་གསུངས་པའི་ཕྱིར། འོག་མ་གསུམ་ལ་ཀུན་རྫོབ་ལྷར་མི་བསྒོམ་མོད། འོན་ཀྱང་ཀུན་རྫོབ་ཐམས་ཅད་ནི་བཟང་ངན་སྣ་ཚོགས་ཇི་ལྟར་སྣང་བ་བཞིན་དུ་བས་ཏེ།

ཇི་ལྟར་སྣང་བ་བཞིན་དུ་འདོད་པ་ཡིན་ནོ། །གོང་དུ་བཤད་པ་ལྟར་བྲིས་སྐུ་ལྷར་བསྒོམ་པ་དང༌། བྲིས་སྐུ་དང་རང་ཉིད་གཉིས་ཀ་ལྷར་བསྒོམ་པ་སོགས་ནི་རང་རང་གི་ལུགས་ཀྱི་ཐབས་ཀྱི་ཁྱད་པར་ཡིན་ཏེ། ལྷ་བསྒོམས་ནས་ཚོགས་གསོག་ཅིང་དངོས་གྲུབ་ལེན་པ་ནི་ཐབས་ཀྱི་ཁྱད་ཆོས་སུ་སྣང་བའི་ཕྱིར། བཞི་པ་ཀུན་རྫོབ་ལྷར་བསྒོམ་གོང་མར་བསྟན་པ་ནི། འོ་ན་ཀུན་རྫོབ་ལྷར་བསྒོམ་པ་རྒྱུད་སྡེ་གང་ལས་བཤད་ཅེ་ན། རྣལ་འབྱོར་ཆེན་པོའི་རྒྱུད་སྡེ་ནས་བཤད་པ་ཡིན་ཏེ། དེ་ཉིད་ལས། ཀུན་རྫོབ་ཇི་ལྟར་སྣང་བ་ནི་ཐ་མལ་དུ་མི་འཇོག་པར་བསྐྱེད་རིམ་གྱི་ཐབས་ལ་མཁས་པའི་ཁྱད་པར་གྱིས་སྦྱང་གཞི་མ་དག་པའི་སྣང་བ་དང༌། སྦྱོང་བྱེད་ལྷ་ངོ་སྤྲོད་པར་བྱེད་ཅིང༌། དེའི་ཚེ་སྦྱོང་བྱེད་ཀྱི་ལྷ་ལ་དམ་པ་རིགས་བརྒྱ་དང༌། འབུམ་ལ་སོགས་པའི་དབྱེ་བ་རྒྱལ་བས་གསུངས་པའི་ཕྱིར་ཏེ། བརྟག་གཉིས་ལས། རིགས་གཅིག་ལ་ནི་དེ་བཞིན་གཤེགས་པའི་ཚོགས། །དེ་རྣམས་རིགས་ལ་རིགས་ནི་རྣམ་པ་བརྒྱ། །དེ་རྣམས་ལ་ཡང་འབུམ་ཕྲག་རིགས་ཆེན་རྣམས། །བྱེ་བའི་རིགས་ལ་གྲངས་ནི་མེད་པར་འགྱུར། །ཞེས་གསུངས་པའི་ཕྱིར། དེ་ཡང་བསྐྱེད་རིམ་གྱི་རིགས་བརྒྱ་ནི། རིགས་ལྔ་ལ་མངོན་བྱང་ཡེ་ཤེས་ལྔ་ལྔ་བྱེ་བས་ཉི་ཤུ་རྩ་ལྔ། དེ་རེ་རེ་ཡང་འཁོར་ལྷ་མོ་བཞི་བཞི་དང་ལྡན་པས་དམ་པ་རིགས་བརྒྱ་ཡིན་ནོ། །གསུམ་པ་དེས་ན་སྐབས་ཀྱི་གྲུབ་དོན་བསྡུ་བ་ནི། བླ་མེད་ལ་ཀུན་རྫོབ་ལྷར་བསྒོམ་པ་ ༼༣༣༩༽ ཐབས་ཀྱི་ཁྱད་པར་ཡིན་པ་དེས་ན། ཀུན་རྫོབ་ལྷ་བསྒོམ་པའི་ལྡོག་པ་དང༌། དོན་དམ་ལྟ་བ་བསྒོམ་པའི་ལྡོག་པ་མ་ཕྱེད་པས། གསང་སྔགས་རྙིང་མ་པ་རྣམས་ཀྱི་རྒྱུད་སྡེ་བཞིའི་ཀུན་རྫོབ་ཀུན་ལྷར་བསྒོམ་ནས། དེ་ལྟ་བ་དང་འཁྲུལ་ནས་དེ་བཟང་ངན་གྱི་རིམ་པ་ལ་ལྟ་བ་བཟང་ངན་གྱི་རིམ་པར་འཇོག་པའི་འཁྲུལ་གཞི་དེ་ལྟར་ཡིན་ནོ། །གཞུང་ཁ་ཅིག ལྷ་ཡི་ལྡོག་པ་མ་ཕྱེད་པས་ཞེས་པ་ནི་མ་དག་སྟེ། གོང་དུ་ཡང་ལྟ་སྒོམ་རྣམ་དབྱེ་མ་ཕྱེད་ཅིང་ཞེས་བཤད་ཅིང༌།

ལྷ་བསྒོམ་པ་ཉིད་ཀུན་རྫོབ་ཀྱི་ལྡོག་པ་ཡིན་པས་དེ་གཉིས་སོ་སོར་འབྱུང་མི་རིགས་སོ། །བྱ་རྒྱུད་སོགས་རྒྱུད་སྡེ་བཞིའི་རྣམ་གཞག གསར་མ་བ་རང་ལུགས་ལས། རྙིང་མའི་ཁ་སྐད་མ་ཡིན་ཏེ། རྙིང་མའི་ཁ་སྐད་ལ་མེད་པས་ཕྱོགས་སྔ་རྙིང་མ་བ་ལ་སྦྱར་བ་ཇི་ལྟར་ཡིན་སྙམ་པའི་དོགས་པ་འདིར་དཔྱོད་ལྡན་རྣམས་ལ་འཆར་རོ། །དེ་ལ་འདི་ལྟར་སེམས་ཏེ། རྙིང་མ་བ་ལ་ཐེག་པ་རིམ་དགུའི་རྣམ་གཞག་ལས་རྒྱུད་སྡེ་བཞིའི་རྣམ་གཞག་མེད་མོད། འོན་ཀྱང་གསར་མ་བ་དང་སྒོ་བསྟུན་ནས་རྙིང་མ་རང་ལུགས་ཀྱི་ཀྲི་ཡ་དང༌། ཨུ་པ་དང༌། ཡོ་ག་དང༌། བསྐྱེད་པ་མཧཱ་ཡོ་ག་དང༌། བཞི་པོ་དེ་རིམ་བཞིན་གསར་མའི་བྱ་རྒྱུད་སོགས་དང་རིམ་པར་སྦྱར་ནས། དེའི་གོང་ན་ཨ་ནུ་ཡོ་ག་དང༌། ཨ་ཏི་ཡོ་ག་གཉིས་རིམ་བཞིན་བཟང་བར་འདོད་པའི་གནད་ཀྱིས་ཕྱོགས་སྔ་རྙིང་མ་བ་ལ་སྦྱར་བ་ལ་སྐྱོན་མེད་དོ། །གསུམ་པ་རྣལ་འབྱོར་རྣམ་བཞིའི་ཐེག་རིམ་འཁྲུལ་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། གསང་སྔགས་སྔ་འགྱུར་པ་རྣམས་ནི་རྣལ་འབྱོར་ཡོ་ག་དང༌། རྣལ་འབྱོར་ཆེན་པོ་མཧཱ་ཡོ་ག་ ༼༣༤༠༽ དང༌། རྗེས་སུ་རྣལ་འབྱོར་ཨ་ནུ་ཡོ་ག་དང༌། ཤིན་ཏུ་རྣལ་འབྱོར་ཨ་ཏི་ཡོ་ག་དང་བཞི་ནི་ཐེག་པའི་རིམ་པ་ཡིན་ཞིང༌། ཤིན་ཏུ་རྣལ་འབྱོར་ཨ་ཏི་ཡོ་ག་ནི་ཐེག་པ་དགུའི་ཡང་རྩེ་ཤིན་ཏུ་བཟང་བ་ཡིན་ཟེར་རོ། །གཉིས་པ་ལ་གསུམ་སྟེ། ཏིང་འཛིན་རིམ་པར་བསྟན་པས་དགག དཔེ་དང་སྦྱར་བའི་རིགས་པས་དགག བླ་མེད་ལས་ལྷག་མེད་པར་བསྟན་པའོ། །དང་པོ་ནི། རྣལ་འབྱོར་བཞི་ཐེག་པའི་རིམ་པ་ཡིན་པ་དེ་གསར་མའི་ལུགས་ལ་མི་འཐད་དེ། གསང་སྔགས་ཕྱི་འགྱུར་བ་རྣམས་ནི་རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྗེས་སུ་རྣལ་འབྱོར་དང༌། རྣལ་འབྱོར་ཆེན་པོ་དང་བཞི་ནི་བསྐྱེད་རྫོགས་ཀྱི་ཏིང་ངེ་འཛིན་གྱི་རིམ་པ་ལ་སྦྱོར་བ་ཡིན་གྱིས། རྒྱུད་སྡེའི་རིམ་པར་མི་བཞེད་པའི་ཕྱིར། དེ་ཡང་བསྐྱེད་རིམ་ལ་རྣལ་འབྱོར་བཞིའི་སྦྱོར་ཚུལ་ནི་རྡོ་རྗེ་འཇིགས་བྱེད་ལྟ་བུ་ལ་མཚོན་ན།

རྒྱུའི་འཇམ་དཔལ་བསྐྱེད་པ་ནས་མཆོད་བསྟོད་བདུད་རྩི་མྱང་བའི་བར་ལ་རྣལ་འབྱོར་བཞི་སྦྱོར་བ་ཡིན་ནོ། །གཉིས་པ་ནི། རྣལ་འབྱོར་བཞི་ཏིང་འཛིན་གྱི་རིམ་པ་ཡིན་པ་དེས་ན། རྒྱུད་སྡེ་བཞིའི་ནང་ཚན་གྱི་རྣལ་འབྱོར་དང༌། རྣལ་འབྱོར་བཞིའི་ནང་ཚན་གྱི་རྣལ་འབྱོར་མི་གཅིག དེ་བཞིན་དུ་རྒྱུད་སྡེ་བཞིའི་ནང་ཚན་གྱི་རྣལ་འབྱོར་ཆེན་པོ་དང༌། རྣལ་འབྱོར་བཞིའི་ནང་ཚན་གྱི་རྣལ་འབྱོར་ཆེན་པོ་མི་གཅིག་སྟེ། མིང་མཐུན་པ་ཙམ་གྱིས་གཅིག་པར་འགྱུར་ན་ཧ་ཅང་ཐལ་བའི་ཕྱིར། དཔེར་ན་ཀླུ་ཆེན་པདྨ་དང༌། མེ་ཏོག་པདྨ་གཉིས་མིང་མཐུན་ཡང་དོན་མི་གཅིག་སྟེ། དེ་བཞིན་དུ་ཀླུ་པདྨ་ཆེན་པོ་དང༌། མེ་ཏོག་པདྨ་ཆེན་པོ་གཉིས་མིང་མཐུན་ཡང་དོན་མི་གཅིག་པ་བཞིན་ནོ། །གསུམ་པ་ནི། དེ་དག་མིང་མཐུན་ཡང་ཕན་ཚུན་མི་གཅིག་པ་དེས་ན། གསང་སྔགས་གསར་མ་ལ་རྣལ་འབྱོར་ ༼༣༤༡༽ ཆེན་པོ་བླ་མེད་ཀྱི་ལྟག་གམ་གོང་ན་ནི་དེ་བས་ལྷག་པའི་རྒྱུད་སྡེ་མེད་དེ། བླ་མེད་ཉིད་རྒྱུད་སྡེའི་ཡང་རྩེ་ཡིན་པའི་ཕྱིར། དེ་སྐད་དུ་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། །བྱ་མིན་རྣལ་འབྱོར་དེ་ལྟག་ལ། །སེམས་ཅན་མཆོག་ལ་རྣལ་འབྱོར་རྒྱུད། །རྣལ་འབྱོར་བླ་མེད་དེ་ལྟག་ལ། །ཞེས་གསུངས་སོ། །ལམ་བསྒོམ་པའི་དམིགས་པ་ཉིད་ཀྱང་ནི་རྣལ་འབྱོར་ཆེན་པོའི་གོང་ན་བཟང་བ་གཞན་མེད་དེ། རྣལ་འབྱོར་ཆེན་པོ་ནས་བཤད་པའི་ལམ་རྣམས་ནི་ལམ་ཟབ་ཤོས་ཡིན་པའི་ཕྱིར། གལ་ཏེ་རྣལ་འབྱོར་ཆེན་པོའི་ལམ་དེ་ལས་སྐྱེས་པའི་ཡེ་ཤེས་དེ། རྣལ་འབྱོར་ཆེན་པོ་ལས་ལྷག་པའི་ཐེག་པ་ཡིན་ནོ་སྙམ་ན་མ་ཡིན་ཏེ། ལམ་དེ་ལས་སྐྱེས་པའི་ཡེ་ཤེས་ནི་སྤྲོས་པ་མེད་ཅིང༌། བརྗོད་པ་དང་བྲལ་བའི་ཡེ་ཤེས་ཡིན་པས་ལྟ་བ་ཡིན་གྱིས། ཐེག་པའི་རིམ་པ་མི་བཞེད་པའི་ཕྱིར། ལམ་བསྒོམས་པ་ལས་སྐྱེས་པའི་ཡེ་ཤེས་ལྟ་བ་ཡིན་པའི་ལུགས་འདི་ལེགས་པར་ཤེས་པར་གྱུར་ན་ཨ་ཏི་ཡོ་གའི་ལྟ་བ་ཤིན་ཏུ་རྣལ་འབྱོར་ཡང་བརྗོད་བྲལ་གྱི་ཡེ་ཤེས་ཡིན་གྱིས།

ཐེག་པའི་རིམ་པ་མ་ཡིན་ཏེ། བརྗོད་བྲལ་རྟོགས་པའི་ཡུལ་ཅན་གྱི་ལྟ་བ་རྣམ་དག་ཡིན་པའི་ཕྱིར། དེས་ན་བརྗོད་བྲལ་གྱི་ཡེ་ཤེས་ལ་བརྗོད་བྱ་ཐེག་པར་བྱས་པ་ནི་མཁས་པའི་དགོངས་པ་མ་ཡིན་ཞེས་བྱ་སྟེ། རྙིང་མ་བ་དག་གིས་ནི་ལྟ་བ་དང་ཐེག་པ་གཅིག་ཏུ་འཁྲུལ་ནས་ཨ་ཏི་ཡོ་ག་ཐེག་པའི་ཡང་རྩེར་འདོད་པ་དེ་ཡིན་ནོ། །འདི་དང་ཐེག་པ་རིམ་དགུ་ལ་ལྟ་བ་ཐ་དད་འདོད་པ་གཉིས་ནི་གསང་སྔགས་རྙིང་མའི་སྤྱི་ལུགས་ལྟ་བུར་སྣང་བས་ཕྱོགས་སྔ་སྨྲ་བ་པོ་ཞིག་ཡིན་པར་སེམས་སོ། །བཞི་པ་དབུ་མ་ཡན་ཆད་ལྟ་བ་གཅིག་ཏུ་བསྟན་པ་ ༼༣༤༢༽ ནི། ཨ་ཏི་ཡོ་གའི་ལྟ་བ་ཡང་རྟོགས་བྱེད་ཡུལ་ཅན་གྱི་ལྟ་བ་ཡིན་པ་དེས་ན། ཐོས་བསམ་གོ་ཡུལ་གྱི་ལྟ་བ་ནི་དབུ་མ་ཡན་ཆད་ནས་རྣལ་འབྱོར་ཆེན་པོའི་བར་ཐམས་ཅད་མཐུན་ཏེ། རྒྱུ་མཚན་དེའི་ཕྱིར་ན། སྤྱོད་བསྡུས་སྒྲོན་མེར་བརྒྱད་སྟོང་པའི་ལུང་དྲངས་ནས། ཆོས་ཐམས་ཅད་སྐྱེ་མེད་དུ་གཏན་ལ་ཕབ་པ་སོགས་རྡོ་རྗེ་ཐེག་པའི་སྐབས་སུ་ཡང་ལྟ་བའི་ལུང་སྦྱོར་ཀུན་ཕ་རོལ་ཏུ་ཕྱིན་པ་བཞིན་མཁས་པ་ཐམས་ཅད་མཛད་པ་ཡིན་ནོ། །འོན་ཀྱང་ལྟ་བ་དེ་རྟོགས་པའི་ཐབས་བཟང་ངན་གྱི་རིམ་པ་ལ་ཐེག་པའི་རིམ་པ་ཡོད་པ་ཡིན་ཏེ། མདོ་སྔགས་གཉིས་ཀྱང་ཐབས་ལ་རྨོངས་མ་རྨོངས་ཀྱི་ཁྱད་པར་གྱིས་ཕྱེ་བ་ཡིན་པས་སོ། །རྣལ་འབྱོར་བཞི་ལ་ཐེག་པའི་རིམ་པར་འཁྲུལ་པ་དེ་ལྟ་བ་ལ་འཁྲུལ་པར་ཇི་ལྟར་འགྲོ་སྙམ་ན་འགྲོ་སྟེ། ཨ་ཏི་ཡོ་གའི་ལྟ་བ་བརྗོད་བྲལ་གྱི་ཡེ་ཤེས་དེ་བཟང་བ་ཡིན་པར་གོ ཐེག་པའི་རིམ་པ་ཡིན་པར་མ་ཤེས་ནས་ཐེག་པར་འཁྲུལ་ཏེ། ཐེག་པ་དགུའི་ཡང་རྩེར་འདོད་པ་དེ་བྱུང་བ་ཡིན་ནོ། །དེང་སང་ཡང་ཡུལ་དང་ཡུལ་ཅན་གྱི་ལྟ་བ་ཤན་མི་ཕྱེད་པར་ངེད་ཀྱི་ལྟ་བ་བཟང༌། གཞན་གྱི་ལྟ་བ་ངན་ཟེར་བ་ཡོད་ཀྱང༌། ལྟ་བ་བསྒོམ་ལུགས་ཀྱི་གནད་ལ་ཟབ་ཁྱད་རེ་ཙམ་ཡོད་པ་ཡིན་པས། དོན་ལ་ཡུལ་ཅན་གྱི་ལྟ་བའམ་སྒོམ་བྱེད་ཀྱི་ལྟ་བ་ལ་ཁྱད་པར་བྱུང་བ་ཡིན་ནོ། །གསུམ་པ་ཉམས་ལེན་བསྒྲུབ་པའི་གནད་ལ་འཁྲུལ་པ་དགག་པ་ལ་གསུམ་སྟེ།

འཁྲུལ་ན་དངོས་གྲུབ་རིང་བར་བསྟན། མ་འཁྲུལ་བསྒྲུབ་པ་རྒྱས་པར་བཤད། ཆོ་ག་དཀྲུགས་པ་སྨད་པར་བསྟན་པའོ། །དང་པོ་ནི། རྒྱུད་སྡེ་བཞིའི་སྒྲུབ་པ་ཡང་ཕན་ཚུན་དཀྲུགས་ནས་འཁྲུལ་པར་བྱས་ན་དངོས་གྲུབ་རིང་སྟེ། དཔེར་ན་བྱ་རྒྱུད་ལ་བླ་མེད་བསྲེས་ནས་ ༼༣༤༣༽ དབང་བཞི་དང་རིམ་གཉིས་སྦྱོར་བ་དང༌། རྣལ་འབྱོར་རྒྱུད་བསྲེས་ནས་རང་རྐང་ལ་བདག་བསྐྱེད་འདོད་པ་དང༌། སྦྱོང་རྒྱུད་བསྲེས་ནས་སློབ་མ་ལ་གྲངས་ངེས་མི་བྱེད་པ་དང༌། དེ་བཞིན་དུ་རྒྱུད་སྡེ་ཕན་ཚུན་བསྲེས་ནས་ཉམས་ལེན་འཆོལ་བར་སྤྱོད་པ་རྣམས་ལ་དངོས་གྲུབ་མི་འབྱུང་བས་སོ། །གཉིས་པ་ལ་གསུམ་སྟེ། བྱ་བའི་རྒྱུད་ཀྱི་སྒྲུབ་པ་བཤད། བར་མ་གཉིས་ཀྱི་སྒྲུབ་པ་བཤད། རྣལ་འབྱོར་ཆེན་པོའི་སྒྲུབ་པ་བཤད་པའོ། །དང་པོ་ནི། བྱ་རྒྱུད་རང་རྐང་བྱེད་ན་བདག་བསྐྱེད་མེད་དེ། བྲིས་སྐུ་ལྷར་བསྐྱེད་པ་དེ་ལ་མཆོད་བསྟོད་བྱས་ནས། འདོད་པའི་དོན་ལ་གསོལ་བ་འདེབས་པ་ཙམ་ཡིན་པ་དང༌། བྱ་བ་སྤྱིའི་རྒྱུད་ཆེན་བཞི་དང༌། སོ་སོའི་རྒྱུད་རྣམས་ལས་བདག་བསྐྱེད་མ་གསུངས་པས་སོ། །ཀླུ་སྒྲུབ་དང༌། ཙནྡྲ་གོ་མི་དང༌། ཛེ་ཏ་རི་སོགས་ཀྱིས་བདག་བསྐྱེད་ཀྱི་སྒྲུབ་ཐབས་བཤད་ཅིང་ཡོད་པ་ནི། རྣལ་འབྱོར་རྒྱུད་ཀྱི་རྗེས་སུ་འབྲངས་ནས་རྒྱུད་དེའི་ལུགས་བཞིན་དུ་བཀྲལ་བར་མཛད་པ་ཡིན་ནོ། །གལ་ཏེ་དེ་ལྟར་བདག་བསྐྱེད་བྱེད་ན་སྨྱུང་གནས་མེད་དེ། བདག་ཉིད་ལྷར་བསྐྱེད་པ་ལ་མཆོད་པ་ཕུལ་ན་བསོད་ནམས་ཐོབ་ཅིང༌། བརྙས་ནས་དཀའ་ཐུབ་ཀྱི་འོ་བརྒྱལ་བར་བྱས་ན་སྡིག་པར་འགྱུར་བའི་ཕྱིར། གལ་ཏེ་སྨྱུང་གནས་བྱེད་འདོད་ན་སྒྲུབ་པ་པོ་རང་ཉིད་ཐ་མལ་དུ་གནས་པའི་ང་རྒྱལ་ལམ་འདུ་ཤེས་ཀྱིས་བྲིས་སྐུ་རྒྱུད་ལས་གསུངས་པའི་ཆོ་ག་བཞིན་དུ་བྲིས་ལ། རབ་གནས་ཚར་བ་མདུན་དུ་བཞུགས་པ་ལ་མཆོད་བསྟོད་དང༌། གཟུངས་བཟླས་པ་དང༌། འདོད་པའི་དོན་ལ་གསོལ་བ་འདེབས་ཤིང༌། ལྷ་རྗེ་དཔོན་དང༌། རང་ཉིད་འབངས་ཀྱི་ཚུལ་བཞིན་དུ་དངོས་གྲུབ་

༼༣༤༤༽ ལེན་པ་ཡིན་ཏེ། ཚུལ་འདི་ནི་དཔུང་བཟང་དང༌། ལེགས་གྲུབ་ནས་གསུངས་པ་ཡིན་གསུང་ངོ༌། །ལུགས་དེ་ལྟ་བུའི་ཆོ་ག་ལ་མཆོད་པའི་ཡོ་བྱད་ཀྱང་ཤ་ཆང་དང་ལ་ཕུག་ལ་སོགས་པའི་གཏོར་མ་མི་བྱེད། དེ་བཞིན་དུ་སྤོས་ལའང་རི་དྭགས་ཀྱི་ལྟེ་བ་ནས་བྱུང་བའི་གླ་རྩི་ལ་སོགས་སྲོག་ཆགས་དང་འབྲེལ་པའི་མཆོད་པ་ཐམས་ཅད་སྤོང་ཞིང་མི་བྱེད། གུ་ལང་སྟེ་ཕྱི་རོལ་གྱི་ལྷ་དབང་ཕྱུག་དང༌། སྲེད་མེད་ཀྱི་བུ་ལ་སོགས་པ་མཆོད་པའི་ལྷག་མ་དང༌། དེ་རྣམས་ལ་ཕུལ་པའི་གཏོར་མའི་ཁ་ཟས་ཀྱང་འདིར་མི་ཟ་བ་ཡིན་ནོ། །འོ་ན་ལྷ་ལ་ཕུལ་བའི་དམན་མ་ཟར་རུང་ངམ་སྙམ་ན། དེ་ཡང་འདིར་མི་རུང་སྟེ། མཆོད་ཡོན་དང་མེ་ཏོག་ལ་སོགས་པ་ལྷ་ལ་ཕུལ་བའི་མཆོད་པ་རྙིང་པ་རྣམས་ལ་བཟའ་བ་དང་འགོམ་པ་གཉིས་ཀ་བཀག་པས་སོ། །དེས་ན་དཀར་གསུམ་འོ་མ་དང༌། ཞོ་དང་མར་དང༌། གཞན་ཡང་འབྲས་ཆེན་ལ་སོགས་པའི་སྡིག་མེད་ཀྱི་ཁ་ཟས་གཙང་མ་ཟ་ཞིང༌། ཕྱི་དྲོའི་ཁ་ཟས་སྤངས་ཏེ། གཙང་སྦྲ་སོགས་དང་ལྡན་པའི་བརྟུལ་ཞུགས་ཀྱིས་བྱ་རྒྱུད་ནས་གསུངས་པའི་གསང་སྔགས་འགྲུབ་པ་ཡིན་ནོ། །འོ་ན་དཀར་གསུམ་ཟ་ན། གོང་དུ་ལྷ་མཆོད་པ་ན་སྲོག་ཆགས་དང་འབྲེལ་བའི་མཆོད་པ་སྤོང་དགོས་པར་བཤད་པས། སྒྲུབ་པ་པོས་ཀྱང་ཇི་ལྟར་ཟར་རུང་སྟེ། དཀར་གསུམ་ནི་སྲོག་ཆགས་ལས་བྱུང་བས་སོ་སྙམ་པའི་དོགས་པ་སྐྱེ་དགོས་ལ། འོན་ཀྱང་གླ་རྩི་ལ་སོགས་ཞེས་པའི་ཚིག་ནུས་ཡིན་པས། སྲོག་ཆགས་ཀྱི་སྲོག་ལ་གནོད་པ་དང་འབྲེལ་བའི་མཆོད་པ་སྤོང་བར་བསྟན་པ་ཡིན་བྱས་ན་ལེགས་སོ། །སྨྱུང་གནས་བྱད་པ་ཐ་མལ་དུ་གནས་པས་བྱེད་དགོས་ ༼༣༤༥༽ ན། བླ་མེད་ཀྱི་སྒྲུབ་པ་པོས་སྨྱུང་གནས་བྱར་མི་རུང་བ་ཡིན་ནམ། གལ་ཏེ་བྱེད་ན་ལྷའི་ང་རྒྱལ་དོར་ནས་བྱེད་དགོས་པས། བླ་མེད་ཀྱི་ཉམས་ལེན་བཏང་བར་འགྱུར་ཞིང༌། རྩ་ལྟུང་བརྒྱད་པ་ཡང་འབྱུང་བར་འགྱུར་རོ་ཞེ་ན། མཁས་པ་དག་ལན་ཅི་གསུང༌། རང་གི་བློ་ཚོད་ནི་བླ་མེད་པ་ཡིན་ཀྱང་ལྷའི་ང་རྒྱལ་དང་མ་བྲལ་བའི་ངང་ནས་སྡིག་པ་སྦྱོང་བའི་ཕྱིར་དུ་སྨྱུང་གནས་བྱས་པ་ལ་འགལ་བ་མེད་ཅིང་ལེགས་པ་ཡིན་ནམ་སྙམ་སྟེ།

ཕུང་པོ་ལྷའི་རང་བཞིན་ཡིན་པ་ལ་མ་སྨད་པར་རང་ཉིད་ཀྱི་སྡིག་པ་སྦྱོང་བའི་ཐབས་སུ་དཀའ་སྤྱད་གང་བྱས་ཀྱང་གསག་སྦྱང་གི་རྣལ་འབྱོར་དུ་འགྱུར་བས་སོ། །གཞུང་གི་དགོངས་པ་ནི། བརྙས་ན་སྡིག་བྱ་བ་ཡིན་པས་རང་ཉིད་ལྷར་བསྐྱེད་ཀྱང༌། ཞེ་འདོད་ལ་མི་གཙང་བའི་རང་བཞིན་དང་ངན་པར་བསམས་ནས་བྱས་ན་སྡིག་ཏུ་འགྱུར་བ་ཡིན་ཞེས་བསྟན་ཏོ། །གཉིས་པ་ནི། སྤྱོད་རྒྱུད་དང་རྣལ་འབྱོར་རྒྱུད་གཉིས་སུ་ལས་ཚོགས་བསྒྲུབ་པ་འགའ་ཞིག་ལ་གཙང་སྦྲ་དང་དཀའ་ཐུབ་བཤད་པ་ཡང་ཡོད་དེ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། དེས་ཟས་མི་འཚལ་བར་ལག་ན་རྡོ་རྗེ་ལ་བལྟ་ཞིང་ལན་འབུམ་བཟླས་བརྗོད་བགྱིས་ན་རྒྱལ་སྲིད་འཐོབ་པར་འགྱུར་རོ། །ཞེས་དང༌། རྡོ་རྗེ་ས་འོག་གི་རྒྱུད་ལས། བཅོམ་ལྡན་འདས་ཕྱག་ན་རྡོ་རྗེ་དང༌། གནོད་སྦྱིན་རྣམས་ལ་དཀར་གསུམ་གྱིས་མཆོད་པར་བྱའོ། །ཆང་ནི་ཀུན་ཏུ་སྤང་བར་བགྱིའོ། །ཤ་རྣམས་ནི་འོས་པ་དང་ཤིས་པ་དྲང་བར་བྱའོ། །ཞེས་གསུངས་པའི་ཕྱིར། གཞན་དུ་ཕལ་ཆེར་ཕྱི་དྲོ་མི་ཟ་བའི་དཀའ་ཐུབ་དང༌། སྨྱུང་གནས་སོགས་ཀྱི་བརྟུལ་ཞུགས་ཀྱི་ཁྱད་པར་གཙོ་བོར་མི་མཛད་དེ། 

༼༣༤༦༽ རང་ཉིད་ལྷའི་རྣལ་འབྱོར་བསྒོམས་ནས་ཅི་བདེར་སྤྱོད་པ་ཡིན་ནོ། །གླ་རྩིའི་རེང་བུ་ལ་སོགས་པ་རྒྱུ་སྲོག་ཆགས་ཀྱི་ཡན་ལག་ལས་བྱུང་བའི་མཆོད་པ་རྣམས་ཀྱང་འདིར་མི་འགོག་ཅིང༌། སངས་རྒྱས་ལྷ་མཆོད་པའི་ལྷག་མ་རྣམས་ནི་སྡིག་པ་སྤང་བའི་ཕྱིར་ཟར་རུང་བར་གནང་སྟེ། རབ་གནས་ཀྱི་རྒྱུད་ལས། བདེ་གཤེགས་ལྷག་མ་འདི་དག་ནི། །ཟོ་ཞིག་སྡིག་པ་འདག་པར་འགྱུར། །ཞེས་གསུངས་པའི་ཕྱིར། ཕྱི་རོལ་འབྱུང་པོའི་གཏོར་མ་ནི་འདིར་མི་བཟའ་སྟེ། བཟའ་བར་གནང་བ་མེད་པས་སོ། །དེའི་རྒྱུ་མཚན་ཡང༌། འདིར་གཏོར་མགྲོན་གྱི་འབྱུང་པོ་རྣམས་རང་རྒྱུད་པར་འདོད་ཅིང༌། དེ་དག་ལྷར་བསྒོམ་པ་ཡང་མེད་པའི་གནད་ཀྱིས་ཡིན་ནོ། །གསུམ་པ་ནི། རྣལ་འབྱོར་ཆེན་པོའི་རྒྱུད་རྣམས་ལས། ཨ་ཝ་དྷཱུ་ཏི་སྟེ། གཉིས་སྤང་གི་སྤྱོད་པ་སོགས་ལ་འབྱུང་པོའི་གཏོར་མ་བཟའ་བའང་གནང་སྟེ། བརྟག་གཉིས་ལས། བཟའ་བྱ་དེ་བཞིན་བཏུང་པ་ཉིད། །ཇི་ལྟར་རྙེད་པ་རབ་ཏུ་ཟ། །ཡིད་འོང་མི་འོང་རྣམ་རྟོག་ཕྱིར། །ཞེན་པ་ཙམ་དུའང་མི་བྱ་འོ། །ཞེས་གསུངས་པའི་ཕྱིར། ལུས་གདུང་བར་གནས་པའི་དཀའ་ཐུབ་དང་གཙང་སྦྲ་ལ་སོགས་པའི་བརྟུལ་ཞུགས་འགོག་ཅིང༌། འདོད་པའི་ཡོན་ཏན་རྣམས་ལ་ཅི་འདོད་པར་ནི་བརྟེན་པའི་ཁྱད་པར་དང་ལྡན་པས་འཇུག་པ་བདེ་བའི་རྣལ་འབྱོར་བྱ་བ་ཡིན་ཏེ། དེ་ལྟར་བྱས་པས་གསང་སྔགས་རྒྱལ་པོ་མཆོག་གི་དངོས་གྲུབ་ཚེ་འདིར་འགྲུབ་པས་སོ། །དེ་སྐད་དུ་གསང་འདུས་ལས། དཀའ་ཐུབ་དཀའ་སྤྱད་མི་བཟད་པ། །བརྟེན་ན་འགྲུབ་པར་མི་འགྱུར་ཏེ། །འདོད་པའི་ལོངས་སྤྱོད་ཐམས་ཅད་ལ། །ཅི་འདོད་པར་ནི་བརྟེན་བཞིན་དུ། །ཞེས་གསུངས་སོ། ། ༼༣༤༧༽ བླ་མེད་ཀྱི་ཉམས་ལེན་འདི་དག་རྒྱས་པར་ནི་བླ་མ་མཆོག་མཁས་པའི་གསུང་ལས་ཤེས་པར་གྱིས་ཏེ། འདིར་ཞིབ་པར་འཆད་དུ་ག་ལ་རུང་ངོ༌། །གསུམ་པ་ཆོ་ག་དཀྲུགས་པ་སྨད་པར་བསྟན་པ་ནི། གྲུབ་མཐའི་འདོད་ཚུལ་གྱི་རྣམ་དབྱེ་མི་ཤེས་ཤིང༌། རྒྱུད་སྡེ་གོང་འོག་གི་ཉམས་ལེན་གྱི་ཁྱད་པར་མ་ཕྱེད་པར།

ལྷ་བསྒོམ་ཚུལ་སོགས་ཀྱི་ཆོ་གའི་ཁྱད་པར་ཐམས་ཅད་རྒྱུད་སྡེ་ཕན་ཚུན་དཀྲུགས་ནས་ནི་རང་བཟོའི་རྣམ་ཐར་སྤྱོད་པ་མཚར་ཆེ་སྟེ། རང་བཟོས་རྒྱུད་ཕན་ཚུན་བསྲེས་ཤིང་དཀྲུགས་པའི་ཆོ་ག་དེ་ནི་རྒྱུད་སྡེ་གང་གི་ཆོ་གར་ཡང་མི་འགྱུར་བས་སོ། །དེས་ན་རྒྱུད་སྡེ་བཞིའི་ཉམས་ལེན་ཡང་གཙོ་བོ་རང་རང་གི་ལུགས་བཞིན་དུ་བྱ་དགོས་པ་ནི་བདག་ཉིད་ཆེན་པོའི་དགོངས་པའོ། །ཐེག་གསུམ་བླ་མར་གསོལ་བཏབ་ལག་ལེན་ཡང༌། །དབང་བསྐུར་ཐོབ་དང་མ་ཐོབ་ཁྱད་པར་གྱི། །རང་རང་ལུགས་བཞིན་བྱ་དགོས་ཐེག་གསུམ་གྱི། །བླ་མའི་མཚན་ཉིད་གསུམ་ལྡན་དམ་པར་བསྟན། །དབང་བཞི་མ་ཐོབ་ལམ་བཞི་བསྒོམ་པ་དང༌། །དགེ་སློང་མིན་པར་མཁན་སློབ་བྱེད་པ་ནི། །རྡོ་རྗེ་ཐེག་དང་ཉན་ཐོས་ཐེག་པ་ཡི། །བསྟན་དང་ཐུན་མིན་རང་གཞན་ཀུན་ལ་གནོད། །གཏོར་མ་ཆུ་སྦྱིན་ཕུད་མཆོད་གཏོར་དབྱིབས་སོགས། །སངས་རྒྱས་གསུང་བཞིན་མ་འཁྲུལ་ལག་ལེན་གཅིས། །ངུར་སྨྲིག་ཅན་གྱི་སངས་རྒྱས་ཕྱག་མཚན་ལ། །མཚོན་ཆ་སོགས་དང་ལོངས་སྐུ་རིགས་ལྔའི་སྐུ། །སེར་འཇམ་འདོད་པ་རང་བྱུང་ཆ་ལུགས་དང༌། །ལོངས་སྐུའི་ཆ་ལུགས་སོ་སོར་མ་ཤེས་གཏམ། །སྔགས་ལ་མི་མོས་ལྷ་བསྒོམ་སྔགས་བཟླས་དང༌། །རོ་སྲེག་སྦྱིན་སྲེག་བདུན་ ༼༣༤༨༽ ཚིགས་རབ་གནས་སོགས། །མཛད་ཀྱང་ངལ་བ་ཙམ་ཡིན་མདོར་མ་བཤད། །གལ་ཏེ་བྱེད་ན་སྔགས་ཉིད་གུས་པས་བསྟེན། །དེ་བཞིན་ཕྱག་རྡོར་ཆོ་ག་མདོ་ལུགས་དང༌། །གསང་འདུས་ཆོ་ག་མདོ་ལུགས་བྱེད་པ་ཡང༌། །ལྷ་བསྒོམ་ཆོ་ག་སྔགས་ཀྱི་ཁྱད་ཆོས་སུ། །མ་ཤེས་ཅི་དགར་རང་བཟོ་སྨྲས་པར་ཟད། །ལ་ལ་ཐེག་པ་རིམ་པ་དགུར་ཕྱེ་ནས། །ལྟ་བ་ཐ་དད་ལྟ་བའི་ཡང་རྩེ་ནི། །ཨ་ཏི་ཡོ་ག་ཡིན་ཞེས་གསང་མཐོར་སྒྲོག །ཁ་ཅིག་དབུ་མ་ནས་བཟུང་བླ་མེད་པར། །དོན་དམ་ཀུན་རྫོབ་ལྟ་བ་གཉིས་གཉིས་སུ། །ཕྱེ་ནས་དོན་དམ་ཀུན་ལ་ཁྱད་མེད་ཀྱང༌། །ཀུན་རྫོབ་ལྷ་བསྒོམ་རིམ་པས་བཟང་ངན་འདོད། །རྣལ་འབྱོར་རྣལ་འབྱོར་ཆེ་དང་རྗེས་སུ་ནི། །རྣལ་འབྱོར་སོགས་ཀྱི་དང་པོ་གཉིས་ཡོ་དང༌། །རྒྱུད་སྡེ་བཞི་ཡི་ཡོ་ག་བླ་མེད་གཉིས། །དོན་གཅིག་སྦྱར་ནས་བླ་མེད་གོང་ན་ནི། །བཟང་བའི་ཐེག་རིམ་ཡོད་ཅེས་རྙིང་མའི་ལུགས། །དབུ་མ་ཡན་ཆད་རྟོགས་བྱའི་ལྟ་བ་ནི། །གཅིག་ཡིན་རྟོགས་བྱེད་ཐབས་ལ་བཟང་ངན་གྱི། །ཐེག་རིམ་འཇོག་པ་གསར་མའི་ལུགས་འདིར་ཡིན། །ལྷ་བསྒོམ་རིམ་པ་ལྟ་བར་མི་འཇོག་སྟེ། །ལྷ་བསྒོམ་དམིགས་པ་ཀུན་རྫོབ་ལྡོག་ཆ་དང༌། །ལྟ་བ་དོན་དམ་བདེན་པའི་ལྡོག་ཆ་ནས། །འཇོག་པ་བདེན་གཉིས་དམ་དབྱེ་འཁྲུལ་མེད་གནད། །བྲིས་སྐུ་ཙམ་ཞིག་ལྷ་རུ་བསྒོམ་པ་དང༌། །བྲིས་སྐུ་རང་ཉིད་གཉིས་ཀ་ལྷ་བསྐྱེད་སོགས། །རང་རང་གཞུང་བཞིན་བྱས་ན་དངོས་གྲུབ་འབྱུང༌། །སྨྱུང་གནས་སོགས་ཀྱི་དཀའ་ཐུབ་བརྟུལ་ཞུགས་ནི། །རང་རྐང་བདག་བཞིན་མི་བྱེད་བྱ་རྒྱུད་ལུགས། །རེས་འགའ་གཙང་སྦྲ་སྤྱད་ནས་ཕལ་ཆེར་ནི། །ཅི་བདེར་སྤྱོད་པ་རང་ཉིད་ལྷར་བསྒོམ་

༼༣༤༩༽ པའི། །སྤྱོད་དང་རྣལ་འབྱོར་རྒྱུད་ཀྱི་ལུགས་བཞིན་ཡིན། །བཀའ་ཐུབ་སྤངས་ནས་འདོད་པའི་ཡོན་ཏན་ལ། །ཐབས་མཁས་ཁྱད་པར་ལྡན་པས་ལོངས་སྤྱོད་པའི། །འཇུག་པ་བདེ་བའི་རྣལ་འབྱོར་བླ་མེད་ལུགས། །ཕྱག་ཆེན་ལས་འཕྲོས་པའི་ཚུལ་དུ་ལག་ལེན་སོགས་ལ་འཁྲུལ་པ་དགག་པ་ཡང་བསྟན་ཟིན་ཏོ།། །།བཞི་པ་ཕྱག་ཆེན་གོམས་པས་སྤྱོད་པ་སྤྱད་ཚུལ་བཤད་པ་ལ་གཉིས་ཏེ། རྒྱུད་ལས་གསུངས་པའི་སྤྱོད་པ་བསྟན། གསང་སྔགས་མི་བསྒོམ་སྤྱོད་པ་དགག་པའོ། །དང་པོ་ནི། དེ་ནས་འཁོར་འདས་བསྲེ་བའི་ཕྱིར། །རྣམ་པར་དག་པའི་སྤྱོད་པ་སྤྱད། །ཅེས་པ་ལ་འཕྲོས། སྤྱོད་པ་དེ་དུས་ནམ་གྱི་ཚེ་སྤྱོད། གང་ཟག་གང་གིས་སྤྱོད། དགོས་པ་གང་གི་ཕྱིར་སྤྱོད། ཡུལ་གང་དུ་སྤྱོད། དེ་ལྟར་སྤྱད་པས་འབྲས་བུ་གང་ཐོབ་པ་ཡིན་ཞེ་ན། དུས་ནི་སྨིན་བྱེད་ཀྱི་དབང་བཞི་ཡོངས་སུ་རྫོགས་པ་དང༌། དང་པོ་བར་ཆད་ཉུང་བས་གང་གི་ཁྱིམ་དུ་རིམ་གཉིས་བསྒོམ། དེ་བསྒོམ་པས་བརྟན་པ་ཅུང་ཟད་ཐོབ་ནས་རང་གི་སེམས་ཀྱིས་བརྟན་གཡོ་བརྟག་པའི་ཕྱིར་དུར་ཁྲོད་དང་ཤིང་གཅིག་སོགས་སུ་བསྒོམ། དེ་བསྒོམས་པས་བརྟན་པ་ཆེན་པོ་དྲོད་འབྲིང་གི་རྟོགས་པ་ཐོབ་ནས་ནི། ཀུན་འདར་གྱི་སྤྱོད་པ་བྱ་རན་པའི་དུས་ཚོད་དུ་སླེབ་སྟེ། དེ་ནས་སྤྱོད་པ་སྤྱད་པས་རིམ་གཉིས་ཀྱི་རྟོགས་པ་བོགས་དབྱུང་སྟེ། ས་ལམ་མྱུར་དུ་བགྲོད་པར་འགྱུར་བས་སོ། །དེ་སྐད་དུ། བརྟག་གཉིས་ལས། ཤིང་གཅིག་དང་ནི་དུར་ཁྲོད་དང༌། །མ་མོའི་ཁྱིམ་དང་མཚན་མོ་དང༌། །ཡང་ན་དབེན་པའམ་བས་མཐའ་རུ། །བསྒོམ་པ་བཟང་པར་བརྗོད་པར་བྱ། །ཅུང་ཟད་ ༼༣༥༠༽ དྲོད་ནི་ཐོབ་པ་ན། །གལ་ཏེ་སྤྱོད་པ་བྱེད་འདོད་པས། །གལ་ཏེ་འགྲུབ་འགྱུར་འདོད་ཡོད་ན། །འདིས་ནི་སྤྱོད་པ་སྤྱད་པ་ཉིད། །ཅེས་གསུངས་སོ། །དེ་ཡང༌། དབང་བཞི་ཡོངས་སུ་རྫོགས་པ་དང༌། །ཞེས་སོགས་ཀྱིས་དབང་བཞི་ཐོབ་ཅིང་རིམ་གཉིས་བསྒོམས་པས། རིམ་གཉིས་ཀྱི་རྟོགས་པ་ལ་བརྟན་པ་ཆེར་ཐོབ་ནས་སྤྱོད་པར་བྱ་བར་བསྟན་པས།

དེའི་ཤུགས་ལ་རིམ་གཉིས་ཀྱི་རྟོགས་པ་ལྟ་ཅི། དབང་ཡང་མ་ཐོབ་རིམ་གཉིས་ཀྱང་མི་བསྒོམ་པར་སེམས་ཉིད་གཅིག་པུ་ལ་རྐྱང་འདེད་བྱེད་པར་ཁས་འཆེ་བ་དག གནས་ཆེན་འཚོལ་ཞིང་སྤྱོད་པ་བྱེད་པ་དག་འགོག་པ་ཡིན་ནོ། །བརྟན་པ་ཆེན་པོ་ཐོབ་ནས་ནི། །ཞེས་པ་དང༌། རྒྱུད་ལས། ཅུང་ཟད་དྲོད་ནི་ཐོབ་པ་ན། །ཞེས་པ་གཉིས་བརྗོད་དོན་གཅིག་པར་སྣང་བས། བརྟན་པ་ཆེན་པོ་དེ་དྲོད་ཆུང་ངུ་ཙམ་དུ་ཁས་ལེན་ནུས་སམ། དེ་ལྟར་ན་དྲོད་ཆུང་ངུ་ལ་གནས་པས་ཀུན་འདར་མངོན་སྤྱོད་བྱེད་པ་ཡོད་པར་འགྱུར་རོ་ཞེ་ན། འདི་ལྟར་སེམས་ཏེ། ཅུང་ཟད་དྲོད་ནི་ཐོབ་པ་ན། །ཞེས་པ། འཇིག་རྟེན་ལས་འདས་པའི་ལམ་ལ་ལྟོས་ཏེ་ཅུང་ཟད་ཀྱི་སྒྲ་སྨོས་ཀྱིས། སོ་སྐྱེ་རང་གི་རིམ་གཉིས་ཀྱི་རྟོགས་པ་ཆེན་པོ་ཡིན་པས། དྲོད་གསུམ་གྱི་ནང་ནས་དྲོད་འབྲིང་པོ་ཡིན་ནམ་སྙམ་སྟེ་རྒྱུད་སྡེ་ལས་སྦྱངས་པ་དག་གིས་དཔྱད་པར་བྱའོ། །སྤྱིར་རྣམ་བཤད་མཛད་པ་དག་གིས་ཀྱང་རིམ་གཉིས་བསྒོམས་པས་ཆོས་བརྒྱད་ཀྱི་རྟོག་པ་མངོན་གྱུར་པ་མགོ་ནོན་པ་ན་དྲོད་ཆུང་ངུ་དང༌། བླང་དོར་གཉིས་སུ་མེད་པར་རྟོགས་ཤིང༌། ཚར་གཅད་དང་རྗེས་འཛིན་གང་རུང་ཞིག་ནུས་པར་དྲོད་འབྲིང་དང༌། རྣམ་ཤེས་དང་ཡེ་ཤེས་ཀྱི་ལས་ཆ་མཉམ་སྟེ་ཚར་གཅད་རྗེས་འཛིན་གཉིས་ཀ་ ༼༣༥༡༽ ནུས་ཤིང༌། གཞན་དོན་ཐོགས་མེད་དུ་ནུས་པ་ན་དྲོད་ཆེན་པོ་ཡིན་ཞིང༌། སྤྱོད་པ་ཡང་རིམ་བཞིན་དུ་དྲོད་ཆུང་ངུའི་ཚེ་ན་གསང་སྤྱོད། འབྲིང་གི་ཚེ་ན་ཀུན་འདར་མངོན་སྤྱོད། ཆེན་པོའི་ཚེ་ན་འཇིག་རྟེན་ལས་འདས་པའི་ལམ་ཐོབ་པས་ཀུན་ཏུ་བཟང་པོའི་སྤྱོད་པ་བྱེད་ལ། དེ་ལྟར་གསུམ་ལས། གཞུང་འདིར་བཤད་པའི་སྤྱོད་པ་ནི། ཀུན་འདར་མངོན་སྤྱོད་ཡིན་ཏེ། གནས་དང་གང་ཟག་ལ་ལེགས་པར་རྟོགས་པའི་གཞི་ནི་སྤྱོད་པ་དེ་ཉིད་ཡིན་པའི་ཕྱིར་ཞེས་བཤད་ལ། འདི་ལ་དཔྱོད་ལྡན་ལ་དོགས་པ་གཉིས་སྐྱེ་སྟེ། དྲོད་འབྲིང་གི་རྟོགས་པ་ལ་གནས་པས་ཚར་བཅད་རྗེས་འཛིན་གང་རུང་གཅིག་ལས་མི་ནུས་པ་ལ།

ཡུལ་ཆེན་སུམ་ཅུ་སོ་བདུན་དུ་རིག་པ་བརྟུལ་ཞུགས་སྤྱོད་ཕྱིར་རྒྱུ་ན། སྔོན་ནག་པོ་སྤྱོད་པས་སྤྱོད་པ་ལ་བྱོན་པ་དང་མཚུངས་པར་འགྱུར་ཏེ། དེ་ཡང་བླ་མས་ད་ལྟ་ཁྱོད་ཀྱིས་ཚར་གཅད་ཙམ་ལས་རྗེས་གཟུང་མི་ནུས་པས། སྤྱོད་པ་ལ་འགྲོ་མ་རན་ཞེས་བཀག་ཀྱང་མ་གསན་པར་ཕེབས་པ་ལ་ཉེས་དམིགས་བྱུང་བར་བཤད་པས་སོ་སྙམ་དུ་དོགས་སོ། །ཡང་ས་དང་པོ་གནས་ཀྱི་ཡུལ་ཆེན་བཞིར་སྤྱོད་པ་བྱས་པས་ནང་དུ་ས་དང་པོ་བགྲོད་ཅིང༌། ཕྱི་རོལ་གནས་ཀྱི་ཡུལ་བཞིའི་མཁའ་འགྲོ་ཡང་དབང་དུ་འདུས་པའི་གང་ཟག་དེ། ས་གཉིས་པ་བགྲོད་པར་བྱ་བའི་ཕྱིར་ཉེ་གནས་ཀྱི་ཡུལ་བཞིར་སྤྱོད་པ་བྱེད་པ་ཡོད་དམ་མེད། མེད་ན་དེས་ཉེ་གནས་ཀྱི་ས་བགྲོད་མི་ནུས་པར་འགྱུར་པས་ཧ་ཅང་ཐལ། ཡོད་ན་དེས་ཉེ་གནས་ཀྱི་ཡུལ་བཞིའི་སྤྱོད་པ་མཛད་པའི་སྤྱོད་པ་དེ་ཆོས་ཅན། ཀུན་འདར་མངོན་སྤྱོད་ཡིན་པར་ཐལ། གཞུང་དེའི་དངོས་བསྟན་གྱི་ ༼༣༥༢༽ སྤྱོད་པ་ཡིན་པའི་ཕྱིར་སྙམ་དུ་དོགས་སོ། །གཏན་ཚིགས་གྲུབ་སྟེ། ཡུལ་ཆེན་སུམ་ཅུ་སོ་བདུན་དུ། །རིག་པ་བརྟུལ་ཞུགས་སྤྱོད་ཕྱིར་རྒྱུ། །ཞེས་པའི་དངོས་བསྟན་གྱི་སྤྱོད་པ་ཡིན་པའི་ཕྱིར་ཏེ། ཉེ་གནས་ཀྱི་ཡུལ་བཞིར་སྤྱོད་པ་མཛད་པའི་སྤྱོད་པ་ཡིན་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ཀུན་བཟང་གི་སྤྱོད་པ་ཡིན་པའི་ཕྱིར་ཏེ། ས་དང་པོ་ཐོབ་པའི་གྲུབ་ཐོབ་ཀྱིས་མཛད་པའི་གཞན་དོན་ཐོགས་མེད་ཀྱི་སྤྱོད་པ་ཡིན་པའི་ཕྱིར་ཞེ་ན། རྟགས་གསལ་དེ་དག་གི་ཐལ་འགྱུར་གང་དུ་ཁྱབ་པ་མེད་མཚམས་རིགས་སྨྲ་དགོས་སོ། །ཡང་དྲོད་འབྲིང་གི་རྟོགས་པ་ལ་གནས་པ་དེས་ས་བགྲོད་གོང་དུ་ཡུལ་ཆེན་སུམ་ཅུ་སོ་བདུན་དུ་སྤྱོད་པ་ལ་རྒྱུ་བ་ཡོད་དམ་མེད། མེད་ན་བརྟན་པ་ཆེན་པོ་ཐོབ་ནས་ནི། །ཞེས་པ་ནས། ས་རྣམས་བགྲོད་པར་བྱ་བ་དང༌། །ཡུལ་རྣམས་དབང་དུ་བསྡུ་བའི་ཕྱིར། །གནས་དང་ཉེ་བའི་གནས་ལ་སོགས། །ཡུལ་ཆེན་སུམ་ཅུ་སོ་བདུན་དུ། །རིག་པ་བརྟུལ་ཞུགས་སྤྱོད་ཕྱིར་རྒྱུ། །ཞེས་པ་འདི་ལ་འབྲུ་མི་ཐེབས་པར་འགྱུར་ཏེ།

རྒྱུ་ཞེས་པ་བཤད་གཞིར་བྱས་ནས། ཡུལ་གང་དུ། དགོས་པ་གང་གི་ཕྱིར། སྒྲུབ་པ་པོ་གང་རྒྱུ་བའི་བཤད་པའི་རྣམ་གཞག་བྱར་མི་རུང་བའི་ཕྱིར། གལ་ཏེ་རུང་ན། ཡུལ་ཆེན་སུམ་ཅུ་སོ་བདུན་དུ་ཞེས་པ་དང་ཐུག་གོ །ཅི་སྟེ་ས་བགྲོད་གོང་ཡུལ་སོ་བདུན་དུ་སྤྱོད་པ་ལ་རྒྱུ་བ་ཡོད་ན། ཐོག་མར་གནས་ཀྱི་ཡུལ་བཞིར་སྤྱོད་པ་མཐར་མ་ཕྱིན་པར་ཉེ་གནས་སོགས་ཀྱི་ཡུལ་དུ་སྤྱོད་པ་བྱེད་པ་ཡོད་པར་འགྱུར་ལ། དེ་ཡོད་ན་ཉེ་གནས་སོགས་ཀྱི་ས་མངོན་དུ་བྱེད་པ་ལ་ཐོག་མར་གནས་ཀྱི་ས་ཐོབ་མི་དགོས་པར་འགྱུར་བས། ས་ལམ་གྱི་གོ་རིམ་ངེས་ ༼༣༥༣༽ མེད་དུ་འཚང་རྒྱ་བར་འགྱུར་རོ་ཞེ་ན། སྨྲ་འདོན་ཇི་ལྟར་བྱེད་རྒྱུ་ཡོད། རྣམ་བཤད་མཛད་པ་ཕལ་ཆེ་བས་གཞུང་གི་འབྲུ་སྦོམ་ཡོར་རེ་བ་རེ་ལས་མཐའ་དཔྱོད་ཀྱི་འབྲུ་དངས་སིང་བ་མི་སྣང་ངོ༌། །འཕྲོས་གཏམ་མོ། །གཉིས་པ་གང་ཟག་གང་གིས་སྤྱོད་པ་བྱ་བ་ནི། གོང་དུ་བརྟན་པ་ཆེན་པོ་ཐོབ་ནས་ནི་སྤྱོད་པ་ཞེས་དུས་ལ་སྦྱར་བ་སོང་ཟིན་ནས། ད་ནི་བརྟག་གཉིས་ལས། གང་ཞིག་སོར་མོ་གཅིག་སྟོན་དང༌། །གཉིས་ཀྱིས་ལེགས་པར་འོང་བ་ཡིན། །ཞེས་སོགས་ལུས་བརྡ་དང༌། མ་ད་ན་ཆང་བ་ལ་ཤ་ཞེས་སོགས་ངག་གི་བརྡ་རྣམས་ལ་ལེགས་པར་སྦྱང་ཞིང༌། བླང་དོར་གཉིས་སུ་མེད་པའི་དེ་ཉིད་རྟོགས་པའི་གང་ཟག་དེས་སྤྱོད་པ་སྤྱད་པར་བྱ་བ་ཡིན་ཏེ། བརྡ་དང་བརྡའི་ལན་མི་ཤེས་ན་མཁའ་འགྲོ་རྣམས་ཀྱིས་བྱིན་མི་རློབ་ཅིང༌། ལྷན་ཅིག་འགྲོགས་པ་ལ་མི་དབང༌། གཉིས་མེད་ཀྱི་དོན་མ་རྟོགས་ན་ཡུལ་ཆེན་དེ་དག་ཏུ་ཕྱིན་ཀྱང་རྟོགས་པ་བོགས་མི་དབྱུང་བས་དགོས་པ་ཆུང་བ་ཡིན་པས་སོ། །དགོས་པ་གང་གི་ཕྱིར་སྤྱོད་པ་ནི། ནང་དུ་གནས་དང་ཉེ་གནས་ལ་སོགས་པའི་ས་རྣམས་བགྲོད་པར་བྱ་བ་དང༌། ཕྱི་རོལ་ཏུ་པུལླཱི་ར་མ་ལ་ཡ་སོགས་པའི་ཡུལ་ཆེན་རྣམས་ཀྱི་མཁའ་འགྲོ་དབང་དུ་བསྡུ་བའི་ཕྱིར་སྤྱོད་པ་བྱ་བ་ཡིན་ཏེ། དཔེར་ན་གནས་ཀྱི་ཡུལ་བཞིར་སྤྱོད་པ་བྱས་པས་ནང་གི་རྟོགས་པ་བོགས་དབྱུང་ནས།

ནང་གི་ཡུལ་ཆེན་སྤྱི་བོ་སྤྱི་གཙུག་རྣ་བ་གཡས་ལྟག་པ་དང་བཞིའི་རླུང་སེམས་དབུ་མར་ཐིམ་ཞིང༌། དེའི་མོད་ལ་ས་དང་པོའི་རྟོགས་པ་མངོན་དུ་གྱུར་ཏེ། ཕྱི་རོལ་གྱི་ཡུལ་ཆེན་པུལླཱི་ར་མ་ལ་ཡ་དང༌། ༼༣༥༤༽ ཛཱ་ལནྡྷ་ར་དང༌། ཨུ་རྒྱན་དང༌། ཨུརྦུ་ཏ་དང་བཞིའི་མཁའ་འགྲོ་རྣམས་དབང་དུ་འགྱུར་བ་ཡིན་ནོ། །ཐོག་མར་ས་བགྲོད་ནས་དེའི་མོད་ལ་ཡུལ་དབང་དུ་བསྡུ་བའི་གོ་རིམ་དེ་ལྟར་དགོས་ཏེ། གཞུང་ལ་འབྲུ་བསྣན་མ་ཐག་པའི་ཚིག་རྐང་གཉིས་པོ་དེ་དང༌། ལྗོན་ཤིང་ལས་ཀྱང་ཚུལ་དེ་བཞིན་དུ་གསུངས་པས་འཁྲུལ་པ་མེད་དོ། །ཡུལ་གང་དུ་སྤྱོད་པ་ནི། བརྟག་གཉིས་ལས། གནས་དང་ཉེ་བའི་གནས་དང་ནི། །ཞིང་དང་ཉེ་བའི་ཞིང་ཉིད་དང༌། །ཙྪནྡོ་ཉེ་བའི་ཙྪནྡོ་དང༌། །དེ་བཞིན་འདུ་བ་ཉེ་འདུ་བ། །འཐུང་གཅོད་ཉེ་བའི་འཐུང་གཅོད་ཉིད། །དུར་ཁྲོད་ཉེ་བའི་དུར་ཁྲོད་ཉིད། །འདི་རྣམས་ས་ནི་བཅུ་གཉིས་ཏེ། །ཞེས་གསུངས་པ་ལྟར་གྱི་གནས་དང་ཉེ་གནས་ལ་ཡུལ་བཞི་བཞི། ཞིང་དང་ཉེ་བའི་ཞིང༌། ཙྪནྡོ་ཉེ་བའི་ཙྪནྡོ། འདུ་བ་ཉེ་བའི་འདུ་བ། དུར་ཁྲོད་ཉེ་བའི་དུར་ཁྲོད་དང་བརྒྱད་ལ་ཡུལ་ཆེན་གཉིས་གཉིས། འཐུང་གཅོད་ཉེ་བའི་འཐུང་གཅོད་གཉིས་ལ་ཡུལ་ཆེན་བཞི་བཞིར་ཕྱེ་བས་བརྟག་གཉིས་དངོས་བསྟན་ལ་སུམ་ཅུ་སོ་གཉིས། དེའི་སྟེང་དུ་གླིང་བཞི་ལྷུན་པོ་དང་བཅས་པ་བསྣན་པས་སུམ་ཅུ་སོ་བདུན་དུ་རིག་པ་བརྟུལ་ཞུགས་ཀྱི་སྤྱོད་པ་བཟང་ངན་དང༌། ཕན་གནོད་ཀྱི་རྐྱེན་བླང་དོར་དང་སྡང་ཞེན་མེད་པར་མཉམ་པ་ཉིད་དུ་འཁྱེར་བའི་ཕྱིར་རྒྱུ་བ་ཡིན་ནོ། །དེ་ལྟར་སྤྱོད་པ་ལ་རྒྱུ་པའི་ལུགས་འདི་ནི་རྣལ་འབྱོར་ཆེན་པོའི་རྒྱུད་དང༌། དགོངས་འགྲེལ་གྱི་བསྟན་བཅོས་རྣམས་ལས་གསུངས་པ་ཡིན་ཏེ། བརྟག་གཉིས་ལས། ཅུང་ཟད་དྲོད་ནི་ཐོབ་པ་ན། །ཞེས་སོགས་སྔར་དྲངས་པ་དང༌། ཀྱེ་བཅོམ་ལྡན་འདས་གནས་ལ་སོགས་པ་གང་ལགས། ༼༣༥༥༽ བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛཱ་ལནྡྷ་རར་བཤད། །ཅེས་པ་ནས།

སྐྱེད་ཚལ་ར་བའི་རྫིང་བུའི་འགྲམ། །ཉེ་བའི་དུར་ཁྲོད་བརྗོད་པར་བྱ། །ཞེས་གསུངས་པ་དང༌། རི་ཀི་ཨ་ར་ལིའི་རྒྱུད་ལས། གནས་ནི་ཤར་གྱི་ལུས་འཕགས་པོ། །དེ་བཞིན་དུ་ནི་བ་གླང་སྤྱོད། །གནས་ནི་བྱང་གི་སྒྲ་མི་སྙན། །གནས་ནི་དེ་བཞིན་འཛམ་བུ་གླིང༌། །གླིང་བཞིར་ལྷ་མོ་བཞི་དང་ནི། །རི་རབ་སྤྱི་བོར་རི་ཀི་བཞུགས། །ཨ་ར་ལི་དང་མཉམ་སྦྱོར་བས། །ཞེས་དང༌། རྗེ་བཙུན་གྱི་ཨིནྡྲ་བྷཱུ་ཏིའི་ལམ་སྐོར་ལས་ཀྱང༌། གླིང་བཞི་ཡུལ་ཆེན་གྱི་ནང་ཚན་དུ་གསུངས་པའི་ཕྱིར། འོན་ཀྱང་རྗེ་བཙུན་གྱིས་གསུངས་པ་དེ་ཡུལ་ཉེར་བརྒྱད་ཀྱི་སྟེང་དུ་གླིང་བཞི་བསྣན་པས་ཡུལ་སོ་གཉིས་དང་ས་བཅུ་གཉིས་སྦྱོར་བའི་སྐབས་ཡིན་པའི་ཕྱིར་ན། བརྟག་གཉིས་དངོས་བསྟན་གྱི་སོ་གཉིས་ཀྱི་སྟེང་གླིང་བཞི་བསྣན་པ་ལ་དགོངས་པ་མ་ཡིན་ཀྱང༌། སྤྱིར་ཡུལ་ཆེན་དུ་བཤད་པས་ཡུལ་སོ་བདུན་གྱི་ནང་ཚན་དུ་གྲུབ་ཅིང༌། ཁྱད་པར་ཨ་ར་ལིའི་རྒྱུད་དེས་གླིང་བཞི་དང་རི་རབ་ས་བཅུ་གསུམ་པ་འགྲུབ་བྱེད་ཀྱི་ཡུལ་ཆེན་ལྷག་མ་ལྔར་བསྟན་པ་ཡིན་ཏེ། གླིང་བཞིར་ལྷ་མོ་བཞི་དང་ནི། །རི་རབ་སྤྱི་བོར་རི་ཀི་བཞུགས། །ཞེས་དེ་དག་ལྷ་ནང་མ་ལྔ་བཞུགས་པའི་གནས་སུ་བཤད་པའི་ཕྱིར། དཔེར་ན། བདེ་མཆོག་ཏུ། བདེ་ཆེན་འཁོར་ལོ་ལྷ་ལྔ་པོ་ནང་ལུས་ལ་འགོད་པ་ན། སྙིང་གའི་ནང་འཁོར་གྱི་རྩ་འདབ་བཞི་དབུས་དང་བཅས་པར་བཀོད་ནས། དོན་གྱི་ས་བཅུ་གསུམ་པ་དང་སྦྱོར་བར་མཛད་པ་ཡིན་ནོ། །དེ་སྐད་དུ། ཁ་སྐོང་ལས། ནང་དུ་སྦས་ 

༼༣༥༦༽ པའི་རྩ་ལྔ་དང༌། །ཕྱི་རུ་ཡུལ་ཆེན་ལྷག་མ་ལྔ། །འདུས་པས་བཅུ་གསུམ་ས་བསྐྱེད་པར། །རྣལ་འབྱོར་ཆེན་པོའི་རྒྱུད་ལས་གསུངས། །ཞེས་གསུངས་སོ། །དེས་ན་ཡུལ་ཆེན་སོ་བདུན་རྒྱུད་ཀྱི་དངོས་བསྟན་ལ་རེ་རེ་ནས་བགྲངས་པ་མེད་ཀྱང༌། དོན་ཐོབ་ལ་སོ་བདུན་བསྟན་ཅིང་ཡོད་དགོས་པ་ཡིན་ཏེ། གཞལ་ཡས་ཁང་གི་དག་པ་དང་བྱང་ཕྱོགས་སོ་བདུན་སྦྱོར་བ་དང༌། འཁོར་ལོ་བདེ་མཆོག་ལྷ་དྲུག་ཅུ་རྩ་བཞི་ལྟ་བུ་རིགས་ཀྱི་སྒོ་ནས་ལྷ་གྲངས་སོ་བདུན་དུ་བསྡུ་བ་དང༌། ནང་ལུས་ལ་ཡང་སྤྱི་བོ་པུལླཱི་ར་མ་ལ་ཡ་ནས། པུས་མོ་ཀུ་ལུ་ཏའི་བར་ལ་ཉི་ཤུ་རྩ་བཞིའི་སྟེང་དུ། སྙིང་གའི་ཕྱི་སྐོར་གྱི་རྩ་འདབ་བརྒྱད། ནད་སྐོར་གྱི་འདབ་མ་བཞིའི་དབུས་དང་བཅས་པས་སུམ་ཅུ་སོ་བདུན་ཚང་བ་ཡིན་ལ། དེ་བས་ན་ཕྱི་རོལ་དུ་ཡང་ཡུལ་ཆེན་སོ་བདུན་ལེགས་པར་གྲུབ་པ་ཡིན་ནོ། །པཎ་ཆེན་གྱིས། ཕྱི་རོལ་ཡུལ་ཆེན་སོ་བདུན་ཞེས། །བྱ་བ་རྒྱུད་གཞུང་གང་ནས་བཤད། །འཛམ་གླིང་ཙམ་པོ་ཡུལ་ཆེན་དུ། །ཁས་ལེན་ནུས་ན་རང་ལ་ཡང༌། །མི་འདོད་པ་དག་མི་འབྱུང་ངམ། །ཞེས་དོགས་པ་བཀོད་ནས། མི་འདོད་པ་འབྱུང་ཚུལ་ལ། འཛམ་གླིང་ཙམ་པོ་ཡུལ་ཆེན་ཡིན་ན། འཛམ་གླིང་གིས་ཕྱོགས་ཐམས་ཅད་དེར་ཁས་ལེན་ནམ། གནས་ཀྱི་ཁྱད་པར་རེ་རེ་བ་ཞིག་དེར་ཁས་ལེན། དང་པོ་ལྟར་ན། རྒྱུད་གཞུང་ཐམས་ཅད་དང་མི་མཐུན། གཉིས་པ་ལྟར་ན། ཨུརྻན་ལ་སོགས་པའི་གནས་ཀྱི་ཁྱད་པར་སུམ་ཅུ་རྩ་གཉིས་པོ་དེ་དག་ཉིད་དམ། དེར་མ་འདུས་པ་ཞིག་ཡོད་པ་ཡིན། དང་པོ་ལྟར་ན། སོ་བདུན་གྱི་གྲངས་བགྲངས་པ་ལ་མ་ཕན། གཉིས་པ་ལྟར་ན། གནས་དེ་ཉིད་ངོས་ ༼༣༥༧༽ བཟུང་ནས་གྲངས་སུ་བགྲང་བར་རིགས་ཀྱི། ཙམ་ལྡོག་ནས་བགྲང་བར་མི་རིགས་སོ། །ཞེས་བཤད་ནས། རང་གི་བཞེད་པ། དགེས་པ་རྡོ་རྗེར་ཡུལ་རྣམས་ཀྱི། །དབྱེ་བ་འཆད་པའི་མདོར་བསྟན་དུ། །འདུ་བ་གཉིས་པོ་བཤད་གྱུར་ཀྱང༌། །རྒྱས་བཤད་སྐབས་སུ་མ་བྱུང་བས། །འདུ་བ་གཉིས་པོའི་དབྱེ་བ་བཞི། །བསྣན་ནས་སློབ་པའི་གནས་སོ་དྲུག

།མི་སློབ་གནས་དང་སོ་བདུན་ནོ། །ཞེས་འཆད་དོ། །དེ་ལ་འཛམ་གླིང་ཙམ་པོ་ཡུལ་ཆེན་ཡིན་པ་ནི། ཨ་ར་ལིའི་རྒྱུད་ལས་གསུངས་ཤིང༌། རྗེ་བཙུན་རིན་པོ་ཆེས་ཀྱང་གསུངས་པས་ཞལ་ལེན་གནང་རིགས་ལ། སྐྱོན་བརྗོད་ཀྱི་རིགས་པ་དེ་ནི་ཐམས་ཅད་ལ་མགོ་མཚུངས་པས། སྐྱོན་བརྗོད་པ་པོ་རང་ཉིད་ལ་མི་འདོད་པ་འབྱུང་བ་ཡིན་ནོ། །དེ་ཡང་མི་མཇེད་འཇིག་རྟེན་གྱི་ཁམས་འདི་སྟོན་པ་སངས་རྒྱས་པའི་ཞིང་ཁམས་ཡིན་ན། འདིའི་ས་ཕྱོགས་ཐམས་ཅད་དེར་ཁས་ལེན་ནམ། གནས་ཀྱི་ཁྱད་པར་རེ་རེ་བ་ཞིག་དེར་ཁས་ལེན་ཞེས་མགོ་འགྲེ་ཞིང༌། དེ་བཞིན་དུ་ས་སྐྱའི་ལྷ་ཁང་ཆེན་མོ་ལྷ་ཁང་ཡིན་ན། དེའི་རྒྱ་མཐོང་རྟེན་འབྲེལ་ཁང་པ་སོགས་ཐམས་ཅད་དེར་ཁས་ལེན་ནམ། དེའི་ལྷ་རྟེན་བཞུགས་པའི་ཕྱོགས་ཙམ་ཞིག་དེར་ཁས་ལེན། གསེར་ཐུར་རྩོམ་པ་པོའི་མཁས་པ་ཁྱེད་པཎ་ཆེན་ཤཱཀྱ་མཆོག་ལྡན་ཡིན་ན། དེའི་དབུ་དང་ཕྱག་ལ་སོགས་པའི་སྐུའི་ཆ་ཤས་ཐམས་ཅད་དེར་ཁས་ལེན་ནམ། དེའི་སྐུའི་ཁྱད་པར་རེ་རེ་བ་ཞིག་དེར་ཁས་ལེན་ཞུས་ན་ཅི་གསུང་ལགས། དེས་ན་འཛམ་གླིང་ཙམ་པོ་ཡུལ་ཆེན་ཡིན་པ་ལ་སྐྱོན་བརྗོད་དེ་ནི། དབུ་མ་ནས་བཤད་པའི་དཔྱད་པའི་རིགས་པ་དང་ ༼༣༥༨༽ འདྲ་བས། དེ་ལྟར་བྱས་ན་ཀུན་རྫོབ་ཀྱི་རྣམ་གཞག་ཐམས་ཅད་འཇོག་ཚུལ་མི་རྙེད་པར་འགྱུར་རོ། །འདུ་བ་དང་ཉེ་བའི་འདུ་བ་གཉིས་ལ། རྒྱས་བཤད་དུ་དབྱེ་བ་མ་བྱུང་གསུང་པ་ཡང༌། རྒྱུད་ཚིག་སྒྲ་ཇི་བཞིན་པ་ལ་ཐུགས་ཞེན་པར་སྣང་ཡང༌། འདི་ལ་དཀྲུགས་བཤད་སོགས་ཀྱི་སྒོ་ནས་རྒྱུད་དོན་འཆད་མ་ཤེས་ན་སྒྲ་ཇི་བཞིན་པས་རྒྱུད་དོན་ཕྱིན་ཅི་ལོག་ཏུ་འགྱུར་པ་མང་ངོ༌། །དེ་ཡང་སྒྲ་ཇི་བཞིན་དུ་ཞེ་ན། རི་བོ་གངས་ཅན་དེ་ཉེ་བའི་ཞིང་གི་དབྱེ་བ་ཡིན་པར་ཐལ། བརྟག་གཉིས་ལས། བ་ཡི་མཆོག་སྦྱིན་ཁ་བའི་རི། །ཉེ་བའི་ཞིང་ནི་མདོར་བསྡུས་པ་འོ། །ཞེས་གསུངས་པའི་ཕྱིར། འདོད་ན། དེ་མ་ཡིན་པར་ཐལ། གངས་ཅན་དེ་ཉེ་བའི་ཙྪནྡོའི་དབྱེ་བ་ཡིན་པའི་ཕྱིར་ཏེ།

བདག་མེད་བསྟོད་པ་ལས་དེ་ལྟར་དུ་བཤད་པའི་ཕྱིར། ཡང་སམ་བུ་ཊ་ལས། ཙྪནྡོ་མངོན་དུ་གྱུར་པ་སྟེ། །ཉེ་བའི་ཙྪནྡོ་སྦྱང་དཀའ་བ། །ཞེས་གསུངས་པས། ལྔ་པ་ཙྪནྡོའི་ས་དེ་སྦྱང་དཀའ་བ་དང་མི་སྦྱོར་བར། མངོན་དུ་གྱུར་པའི་ས་དང་སྦྱོར་རིག་པ་དང༌། དེ་བཞིན་དུ་དྲུག་པ་ཉེ་བའི་ཙྪནྡོའི་ས་མངོན་དུ་གྱུར་པ་དང་སྦྱོར་རྒྱུ་དེ་དང་མི་སྦྱོར་བར་སྦྱང་དཀའ་བ་དང་སྦྱོར་རིགས་པར་འགྱུར་ཏེ། དཀྲུགས་བཤད་མི་སྣང་བར་སྒྲ་ཇི་བཞིན་པར་ཞལ་གྱིས་བཞེས་པའི་ཕྱིར། དེས་ན། གནས་ནི་ཛཱ་ལནྡྷ་རར་བཤད། །ཅེས་སོགས་ལ་དཀྲུགས་བཤད་བྱས་ནས། སྔར་བཤད་པ་ལྟར་གནས་དང་ཉེ་གནས་ལ་བཞི་བཞི་དང༌། བར་པ་བརྒྱད་ལ་གཉིས་གཉིས་དང༌། འཐུང་གཅོད་ཉེ་བའི་འཐུང་གཅོད་ལ་བཞི་བཞིར་དབྱེ་ནས་དངོས་བསྟན་སོ་གཉིས་སུ་གྲུབ་ ༼༣༥༩༽ པ་ཡིན་པས། འདུ་བ་ཉེ་བའི་འདུ་བའི་དབྱེ་བ་བཞི་ནི་སོ་གཉིས་པོ་འདིའི་ནང་དུ་འཐུས་པ་ཡིན་ནོ། །གཞན་དུ་ན། གནས་སོ་གཉིས་ལས་ལོགས་སུ་སཽ་རཱཥྚ་ཉེ་བའི་འདུ་བའི་དབྱེ་བར་མཛད་པ་འདི་རྒྱུད་རང་ཡང་མ་གཟིགས་པར་ཐལ་བའི་སྐྱོན་དུ་འགྱུར་ཏེ། རྒྱུད་ཀྱི་སོ་གཉིས་ཀྱི་ནང་ན་སཽ་རཱཥྚ་བཤད་པའི་ཕྱིར། གལ་ཏེ་མིང་མཐུན་ཡང་མི་འདྲ་བ་གཉིས་ཡོད་དོ་ཞེ་ན། དེ་ལྟའི་ངེས་པ་ཅི་ཡོད། ཞལ་བླང་གི་དབང་གིས་སྐྱོང་ལུགས་ཙམ་དུ་ཟད་དོ། །སྤྱོད་པས་འབྲས་བུ་གང་ཐོབ་པ་ནི། བླང་དོར་གཉིས་སུ་མེད་པར་རྟོགས་པས། ཡུལ་སོ་བདུན་དུ་རྒྱུ་བ་འདི་འདྲའི་སྤྱོད་པ་ཤེས་ནས་ནི་འབྲས་བུ་ཚེ་འདི་ཉིད་ལ་རྫོགས་འཚང་རྒྱ་བ་ཡིན་ཏེ། ཚེ་འདི་ཉིད་ལ་ཡུལ་སོ་བདུན་བགྲོད་ཅིང༌། ནང་གི་ཡུལ་སོ་བདུན་གྱི་རླུང་སེམས་དབུ་མར་ཐིམ་ཏེ་རྡོ་རྗེ་འཆང་གི་ས་བཅུ་གསུམ་པ་ཐོབ་པར་འགྱུར་བའི་ཕྱིར་རོ། །གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། དེང་སང་བོད་འདིར་རིམ་གཉིས་ལ་བརྟན་པ་ཐོབ་ནས་གནས་ཆེན་འགྲིམ་པའི་དུས་ལ་བབས་པ་ལྟ་ཅི་སྨོས། གསང་སྔགས་ཀྱི་ལམ་རིམ་གཉིས་བསྒོམ་ཙམ་ཡང་མི་ཤེས་པར།

ཡུལ་ཆེན་དུ་སྤྱོད་པ་ལ་རྒྱུ་བ་སོགས་སྔགས་ཀྱི་ཚུལ་དུ་འཆོས་པ་མཐོང་ངོ༌། །གཉིས་པ་ལ་གསུམ་སྟེ། གང་གིས་སྤྱོད་ལ་འཁྲུལ་པ་དགག གང་དུ་སྤྱོད་ལ་འཁྲུལ་པ་དགག སྐབས་དོན་བསྡུས་ཏེ་སྙིང་པོ་འདོམས་པའོ། །དང་པོ་ལ་གསུམ་སྟེ། སྔགས་མེད་སྤྱོད་པ་རྒྱུད་ལས་བཀག གསང་སྔགས་བསྒོམ་པས་སྤྱོད་པར་བསྟན། ། ༼༣༦༠༽ དེ་ཡིས་གྲུབ་པའི་དོན་ཉིད་བསྡུ་བའོ། །དང་པོ་ལ་གསུམ་སྟེ། ཤེས་བྱེད་མེད་པ། ཉེས་དམིགས་ཆེ་བ། ཕྱིན་པ་ཙམ་ལ་ཕན་གནོད་མེད་པའོ། །དང་པོ་ནི། རིམ་གཉིས་མི་བསྒོམ་པར་ཡུལ་ཆེན་དུ་སྤྱོད་པ་ལ་རྒྱུ་བ་མི་འཐད་དེ། རིམ་པ་གཉིས་པོ་མི་བསྒོམ་ན་ཡུལ་ཆེན་སུམ་ཅུ་སོ་བདུན་དུ་སྤྱོད་པ་ལ་འགྲོ་བ་སངས་རྒྱས་ཀྱི་མ་གསུངས་པའི་ཕྱིར། གལ་ཏེ་སྒོམ་དང་རྟོགས་པ་བཟང་པོ་ཡོད་པས་འགྲོའོ་སྙམ་ན། རིམ་པ་གཉིས་པ་མི་བསྒོམ་པའི་བོད་ཀྱི་ཕྱག་ཆེན་པའི་བསྒོམ་ཆེན་ཅི་བཟང་ཡང་དེ་ནི་ཆོས་ཅན། ཕ་རོལ་ཏུ་ཕྱིན་པའི་བསྒོམ་ཆེན་ལས་མ་འདས་ཏེ། སེམས་ངོ་སྤྲད་ནས་གནས་ལུགས་བསྒོམ་པ་ཙམ་ཡིན་པས་སོ། །འདི་ནི། གོང་དུ། གལ་ཏེ་དེ་ནི་བསྒོམ་ལེགས་ཀྱང༌། །དབུ་མའི་བསྒོམ་ལས་ལྷག་པ་མེད། །ཅེས་གསུངས་པ་དང༌། དོན་གནད་གཅིག་པར་སྣང་ངོ༌། དེ་བས་ན་དེ་ནི་ཕ་རོལ་ཏུ་ཕྱིན་པའི་བསྒོམ་ཆེན་ཡིན་ལ། དེས་ནི་ཡུལ་ཆེན་དུ་སྤྱོད་པ་རྒྱུ་བ་མི་འཐད་དེ། ཕ་རོལ་ཏུ་ཕྱིན་པའི་མདོ་ལས། ཡུལ་ཆེན་དེ་དག་ཏུ་འགྲོ་བའི་ཆོ་གའམ། ཉམས་ལེན་བཤད་པ་མེད་པའི་ཕྱིར། །དགའ་གདོང་པ། རིམ་པ་གཉིས་པོ་མི་བསྒོམ་པའི། །ཞེས་སོགས་དྲངས་ནས། རྒྱུད་སྡེ་འོག་མ་ལ་རིམ་གཉིས་ཡོད་པར་བཞེད་པ་དང༌། གཞན་དག་རྒྱུད་སྡེ་འོག་མའི་ཉམས་ལེན་སེམས་ལ་གནད་དུ་བསྣུན་པ་ཡིན་པས། ཕ་རོལ་ཏུ་ཕྱིན་པའི་ལུགས་དང་འདྲ་བ་གཞུང་གི་དོན་དུ་ཆད་པ་སོགས་ལུགས་མང་དུ་བྱུང་ཡང༌། སྔར་བཤད་པ་ལྟར་སྨར་འདོན་ ༼༣༦༡༽ སྙིང་པོ་རྟོགས་ན་དེ་ཙམ་གྱི་སྤྲོས་པ་ལབ་ལབ་མང་པོ་མི་དགོས་སོ། །གཉིས་པ་ནི།

གལ་ཏེ་གསང་སྔགས་རིམ་གཉིས་མི་སྒོམ་ཞིང༌། ལམ་བསྒོམ་པའི་རྟོགས་པ་ཡོད་པར་རློམ་པ་ཡིས། ཡུལ་ཆེན་དེ་དག་ཏུ་ཕྱིན་ན་བར་ཆད་འབྱུང་སྟེ། སྤྱིར་ཡང་རློམ་པ་ཅན་ལ་བར་ཆད་ལྡང་ཞིང༌། ཁྱད་པར་དེ་ལྟ་བུ་ལ་མཁའ་འགྲོ་རྣམས་ཀྱིས་བར་ཆད་རྩོམ་པར་འགྱུར་བ་ཡིན་པས། གསང་སྔགས་རིག་པ་འཛིན་པ་ལ་བར་ཆད་མི་འབྱུང་བའི་རྒྱུ་མཚན་ནི། བརྡ་དང་བརྡའི་ལན་ཤེས་ཤིང༌། རིམ་གཉིས་ཀྱི་རྟོགས་པ་བརྟན་པས་ཡུལ་དེའི་དཔའ་བོ་དང་མཁའ་འགྲོ་མ་རྣམས་དང་སྤུན་དང་སྲིང་མོའི་ཚུལ་དུ་འགྱུར་བས་བར་ཆད་མི་འབྱུང་ཞིང་དངོས་གྲུབ་འབྱུང་བ་ཡིན་ནོ། །དེ་སྐད་དུ། གང་གི་སྤུན་དང་སྲིང་མོ་ཡང༌། །ཐེ་ཚོམ་མེད་པར་ཤེས་པར་བྱ། །ཞེས་གསུངས་སོ། །གསུམ་པ་ནི། རྟོགས་པ་ཅི་ཡང་མེད་པའི་སྒོམ་ཆེན་གྱི་ཡུལ་ཆེན་དུ་ཕྱིན་ཡང་ཕན་གནོད་གང་ཡང་མེད་དེ། དཔེར་ན་ཨུརྻན་དང༌། ཛཱ་ལནྡྷ་ར་དང༌། རི་བོ་གངས་ཅན་དང༌། དེ་ཝཱི་ཀོ་ཊ་སོགས་ཀླ་ཀློ་བླུན་པོ་དང་མུ་སྟེགས་བྱེད་དང༌། འབྲོག་པ་རྣམས་ཀྱིས་གང་ཞིང་བསྡད་མོད་ཀྱི། དེར་བསྡད་པའི་ཀླ་ཀློ་སོགས་དེ་དག་གིས་གྲུབ་པ་ཐོབ་བམ་ཅི་སྟེ་མ་ཐོབ་པ་བཞིན་ནོ། །གཞུང་འདི་ལ་བརྟེན་ནས་གློ་བོ་མཁན་ཆེན་འཇམ་དབྱངས་བསོད་ནམས་ལྷུན་གྲུབ་ཀྱི་ཡུལ་ཆེན་གྱི་བཤད་པ་ལས། བལ་བོད་ཀྱི་མཚམས་ན་གངས་རི་ཆེན་པོ་མཐའ་ཆུ་སོགས་ཀྱིས་བསྐོར་བར་མུ་སྟེགས་བྱེད་མང་པོ་ ༼༣༦༢༽ དེར་ཡོང་ཞིང་གནས་ཆེན་དུ་འདོད་པ་ཞིག་ཡོད་པ་དེ་ཡུལ་ཆེན་གྱི་ནང་ཚན་དུ་གྱུར་པའི་གངས་ཅན་ཡིན་གསུངས་ལ། དེ་ནི་དགོངས་པ་མ་ཡིན་ཏེ། དེ་ལྟ་བུའི་གངས་རི་ལ་མངོན་པ་སོགས་ནས་བཤད་པའི་གངས་ཅན་གྱི་ཁྱད་ཆོས་གང་ཡང་མ་ཚང་བའི་ཕྱིར། གལ་ཏེ་ལུང་ནས་བཤད་པའི་གངས་ཅན་གྱི་ཁྱད་ཆོས་མ་ཚང་ཡང་གནས་ཆེན་གྱི་གངས་ཅན་ཡིན་ན། ཕྱོགས་སྔ་མས་ཏི་སེ་རྒྱུ་བའི་གནས་ཀྱི་གངས་ཅན་དུ་ཁས་བླངས་པ་ལ། གཞུང་ལས། དཔལ་ལྡན་དུས་ཀྱི་འཁོར་ལོ་དང༌། །ཞེས་སོགས་ལུང་ནས་བཤད་པའི་གངས་ཅན་གྱི་ཁྱད་ཆོས་མ་ཚང་བ་གནོད་བྱེད་དུ་བཏང་བ་ཡང་མི་འཇུག་པར་འགྱུར་རོ། །དེས་ན།

དེ་ཝཱི་ཀོ་ཊ་ན་མུ་སྟེགས་མང་པོ་གནས་པས། མུ་སྟེགས་བྱེད་ཀྱིས་གང་བར་བཤད་པ་དེ་ལ་སྦྱོར་རིགས་པ་ཡིན་ནོ། །གཉིས་པ་ནི། ཡུལ་ཆེན་དུ་སྤྱོད་པ་ལ་སུ་ཞིག་རྒྱུ་བར་འོས་ན། གསང་སྔགས་རིམ་གཉིས་བསྒོམ་པའི་རྟོགས་པ་ཅན། ལུས་ངག་གི་བརྡ་དོན་འཕྲོད་པའི་སྐལ་པར་ལྡན་པ་དེ་རྒྱུ་བར་འོས་ཏེ། དེས་སྤྱོད་པ་ལ་ཕྱིན་པ་ན་དེ་ལ་ཡུལ་དེར་གནས་པའི་མཁའ་འགྲོ་རྣམས་ཀྱིས་བྱིན་གྱིས་རློབ་ཅིང༌། ནང་གི་རྟོགས་པ་བསྐྱེད་པའི་གྲོགས་མཛད་པས་སོ། །སྤྱོད་པ་ལ་རྒྱུ་བ་འདིའི་དོན་ནི་རྣལ་འབྱོར་ཆེན་པོའི་རྒྱུད་སྡེ་རྣམས་སུ་ལེགས་པར་ལྟོས་ཏེ། བརྟག་གཉིས་ལས། ཅུང་ཟད་དྲོད་ནི་ཐོབ་པ་ན། །ཞེས་སོགས་སྤྱོད་པ་བྱ་ཚུལ་རྒྱས་པར་གསུངས་པ་དང༌། ལེའུ་བདུན་པ་ལས། གང་གི་སྤུན་དང་སྲིང་མོ་ཡང༌། །ཞེས་སོགས་སྤྱོད་པ་བྱ་བའི་དུས་ཀྱི་བརྡ་དང་བརྡའི་ལན་དང༌། ཀྱེ་བཅོམ་ ༼༣༦༣༽ ལྡན་འདས་འདུ་བའི་གནས་སུ་ལགས། ཞེས་སོགས་ཀྱིས་གང་དུ་སྤྱོད་པ་བྱ་བའི་གནས་བསྟན་པའི་ཕྱིར་རོ། །གསུམ་པ་གྲུབ་དོན་བསྡུ་བ་ནི། ཡུལ་ཆེན་དུ་སྤྱོད་པ་ལ་རྒྱུ་བ་རྒྱུད་སྡེའི་ཁྱད་ཆོས་ཡིན་པ་དེས་ན། དབང་མ་ཐོབ་ཅིང་གསང་སྔགས་རིམ་གཉིས་མི་བསྒོམ་པར་ཡུལ་ཆེན་བགྲོད་པ་ནི་དོན་མེད་ངལ་བ་ལྷུར་ལེན་པ་ཡིན་ནོ། །དོན་འདི་དང་མཐུན་པར་འཕྲིན་ཞུར། ཨུརྻན་ཛཱ་ལནྡྷ་ར་དང༌། །གངས་ཅན་ཙ་རི་ཏྲ་ལ་སོགས། །ཕྱི་དང་ནང་གི་གནས་ཆེན་རྣམས། །ས་བཅུ་ལ་སོགས་ཡིན་པ་ལ། །རྒྱུད་སྡེ་ལེགས་པར་མ་བསླབ་པའི། །བླུན་པོ་རྣམས་ཀྱིས་དེར་མ་གོ །དེས་ན་ས་ལམ་མི་བགྲོད་པར། །ཡུལ་ཆེན་འཚོལ་བའི་གང་ཟག་མང༌། །དེ་དག་ཁྱེད་ཀྱི་གསུང་རབ་དང༌། །འགལ་བར་མཐོང་ནས་བདག་གིས་བཀག །དེ་ལའང་དེ་འདྲའི་རིགས་ཅན་རྣམས། །བདག་ལ་རྒྱབ་ཀྱིས་ཕྱོགས་པར་སྣང༌། །ཞེས་གསུངས་སོ། །གཉིས་པ་གང་དུ་སྤྱོད་ལ་འཁྲུལ་པ་དགག་པ་ལ་གཉིས་ཏེ། ཏི་སེ་གངས་ཅན་ཡིན་པ་དགག ཙ་རི་གནས་ཆེན་ཡིན་པ་དགག་པའོ། །དང་པོ་ལ་གསུམ་སྟེ།

གངས་ཅན་ཁྱད་ཆོས་མེད་པས་དགག དེ་ཡི་གཏན་ཚིགས་རྒྱས་པར་བཤད། གཞན་གྱི་ཉེས་སྤོང་བརྗོད་པ་དགག་པའོ། །དང་པོ་ནི། སྤྱོད་པ་ལ་རྒྱུ་བའི་གནས་ཀྱང་རྒྱུད་སྡེ་ནས་གསུངས་པའི་ཡུལ་ཆེན་གྱི་ནང་ཚན་ཡིན་པ་ཞིག་དགོས་པ་ལ། བོད་འདི་ན་མངའ་རིས་ཀྱི་ཏི་སེ་ལ་གངས་ཅན། ཀོང་ཡུལ་གྱི་ཙ་རི་ལ་འཐུང་གཅོད་ཀྱི་བྱེ་བྲག་ཙ་རི་ཏྲར་འདོད་པ་ཡིན་ནོ། །དེ་ལ་ཏི་སེ་གངས་ཅན་ཡིན་པ་ནི་མི་འཐད་དེ། དཔལ་ལྡན་དུས་ཀྱི་འཁོར་ལོའི་འཇིག་རྟེན་ཁམས་ལེ་ ༼༣༦༤༽ ལས་གསུངས་པའི་གངས་ཅན་དང༌། མངོན་པའི་གཞུང་ལས་གསུངས་པའི་རི་བོ་སྤོས་ངད་ལྡན་གྱི་བྱང་ན། བྲག་རི་གསེར་གྱི་བྱ་སྐྱིབས་ལྷ་མ་ཡིན་གྱི་ཕུག་དང༌། དེའི་བྱང་ན་ཛམ་བུའི་ཤིང་སཱ་ལའི་རྒྱལ་པོ་རབ་བརྟན་ཤིང་ཕྲན་ལྔ་བརྒྱས་བསྐོར་བ་དང༌། གླང་པོ་ཆེ་ས་སྲུང་གི་བུ་ལ་གླང་ཆེན་ལྔ་བརྒྱས་བསྐོར་བ་དང༌། འཕགས་པའི་གནས་བརྟན་འཁོར་དགྲ་བཅོམ་པ་ལྔ་བརྒྱ་དང་བཅས་པ་རང་རང་གི་ལས་ཀྱི་རྒྱུ་ལ་ལུང་བསྟན་མཛད་ཅིང༌། བཞུགས་པའི་གནས་རི་བོ་གངས་ཅན་དེ་ནི་བོད་ཀྱི་ཏི་སེ་འདི་མ་ཡིན་པའི་ཕྱིར། དེ་བཞིན་དུ་མངོན་པ་ནས་གསུངས་པའི་མ་དྲོས་རྒྱ་མཚོ་ཡང་བོད་ཀྱི་མ་ཕམ་གཡུ་མཚོ་མ་ཡིན་ཏེ། གླང་པོ་རྣམས་ཀྱང་མ་ཕམ་དང་ཏི་སེའི་ཕྱོགས་དེ་ན་མེད་ཅིང༌། དེ་བཞིན་དུ། ཛམ་བུའི་ལྗོན་པ་དང༌། གསེར་གྱི་བྱ་སྐྱིབས་ཀྱི་ཕུག་པ་ག་ལ་ཡོད་དེ་མེད་དོ། །གཉིས་པ་ལ་ལྔ་སྟེ། དུས་འཁོར་ནས་བཤད་ཚུལ། མངོན་པ་ནས་བཤད་ཚུལ། མུ་སྟེགས་བྱེད་ཀྱི་འདོད་ཚུལ། རྨ་བྱ་ཆེན་མོ་ནས་གསུངས་ཚུལ། ཕལ་པོ་ཆེ་ནས་གསུངས་ཚུལ་འགོད་པའོ། །དང་པོ་ནི། ད་ལྟའི་ཏི་སེ་འདི་རི་བོ་གངས་ཅན་ཡིན་པས་དུས་འཁོར་དང་མི་མཐུན་ཏེ། དེའི་གཏན་ཚིགས་འདི་ལྟར། དཔལ་ལྡན་དུས་ཀྱི་འཁོར་ལོའི་བསྡུས་པའི་རྒྱུད་ལས། འཛམ་གླིང་འདིའི་ཆུ་ཞེང་ཆེ་བ་ལ་ཆུ་བོ་སི་ཏཱ་ཡོད། དེའི་བྱང་ན་རི་བོ་གངས་ཅན་ཡོད་པར་གསུངས་ཤིང༌། རི་བོ་གངས་ཅན་དེའི་འགྲམ་ན་ཤམ་བྷ་ལའི་ཡུལ་གྲོང་ཁྱེར་བྱེ་བ་དགུ་བཅུ་དྲུག་ཡོད་པས་རྒྱལ་ཕྲན་དགུ་བཅུ་རྩ་དྲུག

དེ་ན་རྒྱལ་པོའི་ཕོ་བྲང་མཆོག་ཀ་ལཱ་པ་ཞེས་བྱ་བ་དང༌། དུས་ཀྱི་འཁོར་ལོའི་གཞལ་ཡས་ཁང་དང༌། མ་ལ་ཡའི་སྐྱེད་མོས་ཚལ་ ༼༣༦༥༽ ཡོད་ལ། དེ་ན་སྤྲུལ་པའི་རྒྱལ་པོ་ཟླ་བ་བཟང་པོ། ལྷ་དབང༌། གཟི་བརྗིད་ཅན། ཟླ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་རྣམས་ཀྱིས་ལོ་གྲངས་བརྒྱ་བརྒྱར་རྩ་རྒྱུད་ཀྱི་ཆོས་གསུངས་སོ། །ཤམ་བྷ་ལ་དེ་ན་ནགས་ཚལ་སྣ་ཚོགས་ཀྱི་ཉམས་དགའ་བ་དང༌། ལོངས་སྤྱོད་ཀྱི་གཞི། བཟའ་ཤིང་གར་བ་དུ་མ་དང་བཅས་པ་ཡོད་དོ། །སྙིགས་མའི་དུས་སུ་རྟགས་ཙམ་འཛིན་པར་གྱུར་པ་ན། ལྷ་མ་ཡིན་གྱི་སྤྲུལ་པ་ཀླ་ཀློའི་རྒྱལ་པོ་སྟོབས་ཅན་ཞིག་བྱུང་སྟེ། རྒྱ་གར་འཕགས་པའི་ཡུལ་ཀློ་ཀློའི་ཆོས་ཀྱིས་གང་ཞིང་འཇོམས་པར་འགྱུར། དེ་ནས་ཀླ་ཀློ་དེ་རྫུ་འཕྲུལ་གྱི་སྟོབས་ཀྱིས་དྲེགས་ནས། ཤམ་བྷ་ལར་དམག་འདྲེན་རྩོམ་པར་འགྱུར་རོ། །དུས་དེའི་ཚེ་ན་ཕྱག་ན་རྡོ་རྗེའི་སྤྲུལ་པ་དྲག་པོ་འཁོར་ལོ་ཅན་ཞེས་བྱ་བའི་རྒྱལ་པོས། ལྷ་ཆེན་བཅུ་གཉིས་དང༌། རྒྱལ་ཕྲན་དགུ་བཅུ་རྩ་དྲུག་གི་དཔུང་རྣམས་ཁྲིད་ཅིང༌། སྤྲུལ་པའི་དམག་དཔུང་མང་པོས་ཀྱང༌། ཀླ་ཀློ་རྣམས་ཕམ་པར་བྱས་ནས། རྡོ་རྗེ་ཐེག་པའི་རིགས་གཅིག་ཏུ་བྱེད་ཅིང༌། རིམ་གྱིས་འཕགས་པའི་ཡུལ་གྱི་བར་དུ་ཡང་སངས་རྒྱས་ཀྱི་བསྟན་པ་སྤེལ་བར་གསུངས་ལ། དེ་བས་ན་རི་བོ་གངས་ཅན་དུ་རྫུ་འཕྲུལ་མེད་པས་འགྲོ་མི་ནུས་པ་ཡིན་ནོ། །གལ་ཏེ་ཏི་སེ་འདི་དུས་འཁོར་ནས་བཤད་པའི་གངས་ཅན་ཡིན་ན། འདིའི་འགྲམ་ན་ཤམ་བྷ་ལ་ཡོད་པར་འགྱུར་བ་དང༌། རྫུ་འཕྲུལ་དང་མི་ལྡན་པས་བགྲོད་མི་ནུས་པར་འགྱུར་བ་ལས། ཀུན་གྱིས་བགྲོད་ནུས་ཤིང༌། འགྲམ་ན་ཤམ་བྷ་ལ་མེད་པ་མངོན་སུམ་དུ་གསལ་ལོ། །སྤོས་ཁང་པས། 

༼༣༦༦༽ དེ་ཚེ་འཇམ་དཔལ་གྲགས་པ་ཡི། །ཞེས་དང༌། པཎ་ཆེན་གྱིས། དེ་ཚེ་འཇམ་པའི་རྡོ་རྗེ་ཡི། །ཞེས་གཞུང་འདོན་པ་བསྒྱུར་བ་ཡང་སྣང་མོད། དུས་འཁོར་མཁྱེན་པ་དག་གིས་དཔྱོད་པར་མཛོད་ཅིག ཏི་སེ་གངས་ཅན་ཡིན་པ་འགོག་པ་ལ་དུས་འཁོར་འདྲེན་པ་ནི། མཐའ་གཞན་འགོག་པའི་དབང་དུ་བྱས་ནས། དུས་འཁོར་ནས་བཤད་པའི་གངས་ཅན་གྱི་ཁྱད་ཆོས་མ་ཚང་བས་དུས་འཁོར་གྱི་ལུགས་ཀྱང་མ་ཡིན་ཞེས་བཀོད་པ་ཡིན་གྱི། ཕྱོགས་སྔས་དུས་འཁོར་ནས་བཤད་པའི་གངས་ཅན་དུ་ཁས་བླངས་པའི་རྒྱུ་མཚན་གྱིས་འགོག་པ་ནི་མ་ཡིན་ནོ། །གཉིས་པ་ནི། མངོན་པ་ལས་ཀྱང་འདི་སྐད་གསུངས་ཏེ། ཡུལ་དབུས་འདི་ནས་བྱང་དུ་རི་ནག་པོ་དགུ་འདས་པ་ན་རི་བོ་གངས་ཅན་ཡོད་ལ། དེ་ནས་རི་སྤོས་ངད་ལྡན་པ་ཡོད་པའི་ཚུར་རོལ་དཔག་ཚད་བཅུ་ཡོད་པ་ན། མཚོ་མ་དྲོས་པ་ཆུ་ཞེང་དང་ཟབས་སུ་དཔག་ཚད་ལྔ་བཅུ་ཡོད་པ་ཡན་ལག་བརྒྱད་ལྡན་གྱི་ཆུས་གང་བ་ཡོད་ལ། དེའི་གཡས་རོལ་ན་ཤིང་ཛམ་བུ་ཞེས་བྱ་བ་འབྲས་བུ་རྫ་མ་ཙམ། རོ་སྦྲང་རྩི་འདྲ་བ་ཡོད་པ་སོགས་མཚན་ཉིད་རྒྱས་པར་གསུངས་ཤིང༌། མཛོད་འགྲེལ་ལས། དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། །ཞེས་བཤད་ལ། དེ་བས་ན་ད་ལྟའི་ཏི་སེ་རི་གངས་ཅན་དང༌། མ་ཕམ་ནི་མ་དྲོས་པ་མ་ཡིན་ཏེ། དེ་གཉིས་ལ་གངས་ཅན་དང༌། མ་དྲོས་པའི་མཚན་ཉིད་བཤད་པ་དེ་དག་གང་ཡང་མེད་པའི་ཕྱིར་རོ། །གསུམ་པ་ནི། ཏི་སེ་གངས་ཅན་ཡིན་པར་ནི་མུ་སྟེགས་བྱེད་ཀྱིའང་མི་འདོད་དེ། མུ་སྟེགས་ཀྱི་གཞུང་རྒྱས་པའི་ ༼༣༦༧༽ བསྟན་བཅོས་གཞོན་ནུ་འབྱུང་བ་ལས། གླིང་འདིའི་ཤར་ནུབ་གཉིས་ཀྱི་རྒྱ་མཚོ་ལ་ཐུག་གི་བར་རི་བོ་གངས་ཅན་གྱིས་ཁྱབ་པར་བཤད་པ་དང༌། སྔོན་རྒྱལ་པོ་ཤིང་རྟ་བཅུ་པའི་བུ་དགའ་བྱེད་ཀྱི་དཔུང་གིས་སྲིན་པོ་རྣམས་བསད་པ་མཆི། སྲིན་པོའི་སྤུན་ཟླ་བསམ་གཏན་བསྒོམས་པ་གཅིག་གིས་རླུང་དྲག་པ་བརྔུབས་པས། དམག་དཔུང་རྣམས་ཀེང་རུས་སུ་སོང་ནས་དེ་གསོ་བའི་ཕྱིར། སྤྲེའུ་ཧ་ནུ་མ་ནྠས་རི་བོ་གངས་ཅན་བླངས་ནས་དེ་ལ་ཡོད་པའི་བདུད་རྩི་གཏོར་ནས་གསོས་པར་གྱུར་པ་དང༌།

སྤྲེ་འུས་སླར་ཡང་གངས་རི་རང་གནས་སུ་འཕངས་པའི་དུམ་བུ་ལམ་དུ་ཚར་པ་ཞིག་ཏི་སེ་འདི་ཡིན་ཞེས་མུ་སྟེགས་གྲོག་མཁར་བ་སྨྲ་བ་ཡིན་ནོ། །ཕྱི་ནང་གི་ལུགས་གང་ལ་ཡང་གངས་ཅན་མ་ཡིན་པ་དེས་ན། ལྷ་དབང་ཕྱུག་ཆེན་པོ་འདུག་པའི་གནས་གླང་པོ་ཆེ་ས་སྲུང་གི་བུ་ཡིས་བསྟེན་པའི་ས་འཕགས་པའི་གནས་བརྟན་དགྲ་བཅོམ་ལྔ་བརྒྱའི་འཁོར་དང་བཅས་པ་བཞུགས་པའི་ཡུལ་གྱི་གངས་ཅན་ནི་ད་ལྟའི་ཏི་སེ་འདི་མ་ཡིན་ནོ། །བཞི་པ་ནི། ཏི་སེ་དང་གངས་ཅན་གཉིས་དོན་ཐ་དད་ཅིང་མིང་ཡང་ཐ་དད་ཡིན་ཏེ། རྨ་བྱ་ཆེན་མོའི་མདོ་ལས་ཀྱང༌། རི་ཡི་རྒྱལ་པོ་གངས་ཅན་དང༌། །རི་ཡི་རྒྱལ་པོ་ཏི་སེ་དང༌། །ཞེས་ཐ་དད་དུ་གསུངས་པའི་ཕྱིར་དང༌། གངས་ཅན་གྱི་སྐད་དོད་ནི་ཧི་མ་ལ་ཡ་དང༌། ཏི་སེའི་སྐད་དོད་ལ་ཀེ་ལ་ཤ་བཤད་པ་ཕྱིར་རོ། །ལྔ་པ་ནི། ཕལ་པོ་ཆེའི་མདོ་ལས་ཀྱང༌། མཚོ་མ་དྲོས་པའི་ཆུ་ཞེང་སྟེ་ངོས་རེ་རེ་ལ། དཔག་ཚད་ལྔ་བཅུ་ལྔ་བཅུ་དང༌། འོག་གི་ས་གཞི་རིན་པོ་ཆེ་གསེར་གྱི་གསེག་མ་སྟེ་བྱེ་མ་བརྡལ་བ་དང༌། ངོས་རྣམས་ནི་རིན་པོ་ཆེ་ཕ་གུར་བརྩིགས་ ༼༣༦༨༽ པ་ཡོད་ལ། དེ་ལས་འབབ་པའི་ཆུ་བོ་བཞི་ནི། གངྒཱ་གླང་ཆེན་གྱི་ཁ་ནས་དངུལ་གྱི་བྱེ་མ་འདྲེན་ཅིང་ཤར་ལ་འབབ་ཅིང༌། ཆུ་མདོག་ཀྱང་དེ་དང་འདྲ། སི་ཏཱ་སེང་གེའི་ཁ་ནས་ནི་རྡོ་རྗེའི་བྱེ་མ་འདྲེན་ཅིང་ལྷོར་འབབ། སིནྡྷུ་གླང་གི་ཁ་ནས་ནི་གསེར་གྱི་བྱེ་མ་འདྲེན་ཅིང་ནུབ་ཏུ་འབབ། པཀྵུ་རྟའི་ཁ་ནས་ནི་བཻ་ཌཱུ་རྻ་སྔོན་པོ་འདྲེན་ཅིང་བྱང་དུ་འབབ། བཞི་པོ་ཐམས་ཅད་ཀྱི་ནི་ཁ་ཞེང་ལ་དཔག་ཚད་རེ་རེ་ཡོད་པར་གསུངས་ཤིང༌། ཆུ་བོ་དེ་བཞི་མ་དྲོས་པ་ལ་གཡས་བསྐོར་དུ་ལན་གྲངས་བདུན་བདུན་བསྐོར་ནས་རང་རང་གི་ཕྱོགས་དག་ཏུ་འབབ་པར་བཤད། ཆུ་བོ་དེ་དག་གི་བར་མཚམས་ཐམས་ཅད་ནི་མེ་ཏོག་ཨུཏྤལ་ལ་དང༌། པདྨ་དཀར་དམར་སོགས་ཀྱི་མེ་ཏོག་རྣམ་པ་སྣ་ཚོགས་དང༌། མེ་ཏོག་དང་འབྲས་བུས་མཛེས་ཤིང་ཡིད་དུ་འོང་བའི་རིན་པོ་ཆེའི་ལྗོན་ཤིང་སྣ་ཚོགས་ཀྱིས་རབ་ཏུ་གང་བར་གནས་པ་དང༌།

ཆུ་དང་རིན་པོ་ཆེ་དང༌། ལྗོན་ཤིང་དང༌། མེ་ཏོག་གི་ཚོགས་ལ་ཉི་མའི་འོད་ཟེར་ཕོག་པ་ན་ས་གཞི་དང༌། བར་སྣང་ཐམས་ཅད་འོད་ཀྱི་དྲ་བས་མཛེས་ཤིང༌། ཡིད་དུ་འོང་བའི་སྣང་བ་དང་བཅས་པ་སོགས་མཚོ་མ་དྲོས་པའི་མཚན་ཉིད་དམ་ཁྱད་ཆོས་རྒྱས་པར་ནི། ཕལ་པོ་ཆེའི་མདོ་སྡེར་ལྟོས་ཤིག དེ་ལས་ཤེས་པར་བྱའོ། །དེས་ན་ད་ལྟའི་མ་ཕམ་འདི་ནི་མ་དྲོས་པ་མ་ཡིན་ཏེ། མ་དྲོས་པའི་མཚན་ཉིད་བཤད་པ་དེ་དག་གང་ཡང་མེད་པས་སོ། །བཀའ་བརྒྱུད་པ་དག གངྒཱ་དེ་ལས་འབབ་པའི་ཕྱིར། །མ་དྲོས་གཞན་དུ་བཙལ་མི་དགོས། །ཞེས་གསུངས་ཀྱང༌། གངྒཱ་མཚན་ཉིད་པ་མ་ཕམ་ནས་ཇི་ལྟར་འབབ་བརྟག་པར་བྱའོ། །བླུན་པོ་ཁ་ཅིག རྨ་བྱ་ཁ་འབབ་ ༼༣༦༩༽ ཅེས་པའང་འདོད་མོད། གསུང་རབ་ནས་མ་བཤད་པས་མི་འཐད་དོ། །གསུམ་པ་ཉེས་སྤོང་དགག་པ་ལ་གཉིས་ཏེ། ཉེས་སྤོང་བརྗོད་པ་དང༌། དེ་དགག་པའོ། །དང་པོ་ནི། སྔར་བཤད་པ་དེ་དག་ལ་སྐྱོན་སྤོང་བར་འདོད་པ་ཁ་ཅིག འདི་སྐད་དུ། ད་ལྟ་མཚན་ཉིད་དེ་དག་དང་མི་ལྡན་ཡང་གངས་ཅན་དང་མ་དྲོས་པ་མ་ཡིན་པར་མི་འགྱུར་ཏེ། བྱ་རྒོད་ཕུང་པོའི་རི་ལ་ཡང་དཀོན་བརྩེགས་ཀྱི་སྡོམ་གསུམ་བསྟན་པའི་གླེང་གཞིར། མཐོ་བ་དང་ཟླུམ་པ་དང༌། ཤིང་ལྗོན་པ་སོགས་ཀྱི་བཀོད་པ་ཁྱད་པར་དུ་འཕགས་པར་གསུངས་པ་བཞིན་དུ་ད་ལྟ་མེད་པས། དུས་སྙིགས་མའི་སྟོབས་ཀྱིས་ཡུལ་ཀུན་ཀྱང་ངན་པར་འགྱུར་བར་སྣང་བའི་ཕྱིར། ཞེས་ཟེར་རོ། །གཉིས་པ་ལ་གསུམ་སྟེ། འཆད་ཚུལ་གཉིས་ཀྱི་རང་བཞིན་བཤད། དེ་ཡི་དཔེར་བརྗོད་སོ་སོར་བཤད། དེས་ན་སྐབས་ཀྱི་ལན་ལ་སྦྱར་བའོ། །དང་པོ་ནི། བྱ་རྒོད་ཕུང་པོ་ལ་དཀོན་བརྩེགས་བཞིན་དུ་ད་ལྟ་མེད་པས། གངས་ཅན་དང་མ་དྲོས་པ་ལ་ཡང་དེ་བཞིན་སྨྲ་བ་འདི་ཡང་ཕྱེ་སྟེ་བཤད་ཀྱིས་ཉོན་ཏེ་མཉན་པར་བྱོས་ཤིག དེ་ཡང་སྤྱིར་བཤད་ཚུལ་ལ། སྒྲོ་སྐུར་སྤངས་ནས་དངོས་པོའི་གནས་ལུགས་འཆད་པ་དང༌། སྒྲོ་སྐུར་དང་བཅས་ཏེ་སྐྱོན་ཡོན་བསྔགས་པ་བརྗོད་པའི་ལུགས་གཉིས་སུ་ཡོད་པ་ལས།

ཕྱི་མ་སྐྱོན་དང་ཡོན་ཏན་སྒྲོག་པ་ན་སྒྲོ་སྐུར་གང་བརྗོད་ཀྱང་སྐྱོན་དུ་མི་འགྱུར་བ་སྙན་ངག་མཁན་གྱི་ལུགས་བཞིན་དུ་བྱ་རྒོད་ཕུང་པོའི་རི་ལ་ཡང༌། མཐོ་བ། ཟླུམ་པ། ལྗོན་ཤིང་སྣ་ཚོགས་མེ་ཏོག་དང་འབྲས་བུས་མཛེས་པ། ༼༣༧༠༽ འདབ་ཆགས་ཡིད་དུ་འོང་བ་དུ་མ་སྐད་སྙན་སྒྲོག་པ། ལྷ་རྫས་ཀྱི་མེ་ཏོག་དྲི་བསུང་ཕུང་སུམ་ཚོགས་པས་ཁྱབ་པ་ལ་སོགས་པའི་བཀོད་པ་ཁྱད་པར་དུ་འཕགས་པར་བཤད་པ་ཡིན་ནོ། །དཔེར་ན་བོད་ཀྱི་ཐང་ཅུང་ཟད་ཡངས་པ་ལ་ཐང་ཆེན་གྱི་མིང་འདོགས་པ་ཇི་བཞིན་དུ། བྱ་རྒོད་ཕུང་པོའི་རི་བོ་ཅུང་ཟད་མཐོ་བ་དང༌། ཟླུམ་པ་ལ་འཕགས་པའི་ཡུལ་ན་རིན་ཆེན་ཡིན་ཞེས་དེ་ལྟར་འཆད་པ་སྙན་ངག་མཁན་ལ་དོན་ལ་གནས་ཚོད་དང་མི་མཐུན་ཡང་སྐྱོན་དུ་བརྩི་བ་གང་ཡང་མེད་དོ། །གལ་ཏེ་དོན་གནས་ཚོད་བཞིན་དངོས་པོའི་གནས་ལུགས་འཆད་པ་ན། དོན་དེ་ལ་ལྷག་ཆད་དང་རང་བཟོའི་འཁྲུལ་པ་བྱར་མི་རུང་སྟེ། དེའི་ཚེ་དེ་ལྟར་བྱུང་བ་ལ་མཁས་པ་རྣམས་སྐྱོན་དུ་བརྩི་བས་སོ། །གཉིས་པ་ནི། སྙན་ངག་མཁན་ལ་སྒྲོ་སྐུར་གང་བརྗོད་ཀྱང་སྐྱོན་དུ་མི་འགྱུར་བ་དཔེར་བརྗོད་ན་མང་དུ་ཡོད་དེ། བ་གླང་གཟུགས་དཀར་ཞིང་མཛེས་པ་ལ་བསྔགས་པའི་ཚེ། གངས་རིའི་ཕུང་པོ་ཐང་ལ་འགྲོ་ཤེས་པའམ། སྤྲིན་ཆད་པའི་དུམ་བུ་རླུང་གིས་བསྐྱོད་པ་ལྟ་བུ་དང༌། རྭ་རྩེ་རྡོ་རྗེ་ཕ་ལམ་དང་འདྲ་བར་ཐམས་ཅད་འབིགས་ནུས་པ་དང༌། རྨིག་པ་རྣམས་ནི་ནོར་བུ་རིན་པོ་ཆེ་ཨིནྡྲ་ནཱི་ལ་དང་འདྲ་བ་དང༌། རྔ་མ་དཔག་བསམ་གྱི་ཤིང་ལྗོན་པ་དང་འདྲ་བར་བསྔགས་པ་སོགས་དང༌། གཞན་ཡང་སྐྱེས་བུ་གཟུགས་མཛེས་པ་ལ་བསྔགས་པ་ན། བཞིན་ལ་ཉི་མ་ཟླ་བ་ལྟ་བུ་དང༌། སོ་ལ་གངས་རིའི་ཕྲེང་བ་གྲལ་བསྒྲིགས་པ་སོགས་སུ་བསྔགས་པ་དང༌། གཞན་ཡང་ཡུལ་དང་བློ་གྲོས་སོགས་རྒྱ་ཆེ་བ་ལ་ནམ་མཁའི་དཔེ་དང༌། ཆུང་བ་ལ་རྡུལ་ཕྲན་ཙམ་ཞེས་དང༌། ཆེ་བ་ལ་རི་རབ་ཙམ་ཞེས་པའི་དཔེ་སྦྱོར་བ་དང༌། བྱི་བ་ ༼༣༧༡༽ བོང་ཆེ་བ་ལ་གླང་ཆེན་ཙམ་ཞེས་པ་དང༌།

ནོར་ཕྱུག་པོ་ལ་རྣམ་ཐོས་ཀྱི་བུ་ཞེས་དང༌། རྒྱལ་ཕྲན་སྟོབས་དང་ལྡན་པ་ལ་བརྒྱ་བྱིན་ལྟ་བུ་དང༌། དགེ་བའི་བཤེས་གཉེན་ཕལ་པ་མཁས་བཙུན་གྱི་ཡོན་ཏན་ཆ་ཙམ་དང་ལྡན་པ་ལ་ཐུབ་དབང་གཉིས་པ་ཞེས་སངས་རྒྱས་ལྟ་བུར་བསྔགས་པ་རྣམས་ནི། སྙན་ངག་མཁན་ལ་བཀག་པ་མེད་པ་ཡིན་ནོ། །སྒྲོ་མ་བཏགས་པར་དངོས་པོའི་གནས་ལུགས་འཆད་པའམ། མཚན་ཉིད་ཁྱད་ཆོས་གཏན་ལ་འབེབས་པ་ན་སྒྲོ་སྐུར་གྱི་རྫུན་བྱར་མི་རུང་སྟེ། དཔེར་ན་ཀ་བ་དང༌། བུམ་པ་སོགས་ཀྱི་མཚན་ཉིད་འཆད་པ་ན། ཆུ་སྐྱོར་བ་དང༌། གདུང་འདེགས་པའི་དོན་བྱེད་ནུས་པ་སོགས་རང་རང་གི་གནས་ལུགས་ཇི་བཞིན་མི་འཆད་པར། ཁྱད་ཆོས་གཞན་བཤད་ན་མཁས་པ་རྣམས་ག་ལ་དགའ་སྟེ་མི་དགའ་བས་སོ། །གསུམ་པ་ནི། འཆད་ཚུལ་གཉིས་སྤྱིར་བསྟན་པ་དེས་ན། བྱ་རྒོད་ཕུང་པོ་ལ་དཀོན་བརྩེགས་བཞིན་དུ་ད་ལྟ་མེད་པ་དང༌། གངས་ཅན་དང་མ་དྲོས་པ་སོགས་ཀྱི་མཚན་ཉིད་བཤད་པ་ད་ལྟ་མེད་པར་སྨྲ་བ་མི་མཚུངས་ཏེ། བྱ་རྒོད་ཕུང་པོ་ལ་བཀོད་པ་ཕུན་སུམ་ཚོགས་པའི་བསྔགས་པ་བཤད་པ་ནི་སྙན་ངག་མཁན་གྱི་ལུགས་བཞིན་བཤད་པ་ཡིན་པའི་ཕྱིར་དང༌། ཆོས་མངོན་པ་སོགས་ནས་གངས་ཅན་མ་དྲོས་པ། གླིང་བཞི་རི་རབ་ཉི་ཟླ་རྒྱུ་སྐར་ཆེ་ཆུང་གི་ཚད་ཚུན་ཆད་བཤད་པ་ནི། དངོས་པོའི་གནས་ལུགས་འཆད་པའི་སྐབས་ཡིན་པས། དེའི་ཚེ་དེ་དག་ལ་ནོར་འཁྲུལ་བཤད་ན། མངོན་པ་གསུང་བ་པོའི་སྟོན་པ་དེ་ཀུན་མཁྱེན་མ་ཡིན་པར་འགྱུར་བའི་ཕྱིར། ཡང་ན་བྱ་རྒོད་ཕུང་པོའི་རི་དེ་བཅོམ་ ༼༣༧༢༽ ལྡན་འདས་ཀྱིས་ཆོས་གསུངས་པའི་ཚེ་ས་ཕྱོགས་བྱིན་གྱིས་བརླབས་པས། དེའི་ཚེ་དེ་ལྟར་བྱུང་བ་ཡིན་ཞེས་ཀྱང་མཁས་པ་དག་འཆད་དོ། །དེས་ན་གངས་ཅན་དང་མ་དྲོས་པ་སོགས་སྙིགས་མའི་དུས་ཀྱི་ཤུགས་བརྟས་པས། སྔོན་དུས་ལས་ཅུང་ཟད་ངན་པར་འགྲོ་སྲིད་མོད་ཀྱི། མཚན་ཉིད་ཐམས་ཅད་ངན་པར་སོང་བའི་འཁྲུལ་པ་ག་ལ་སྲིད་དེ་མི་སྲིད་དོ། །གཉིས་པ་ཙ་རི་གནས་ཆེན་ཡིན་པ་དགག་པ་ནི། ཀོང་ཡུལ་གྱི་ཙ་རི་ཙ་གོང་ནི་གནས་ཆེན་གྱི་ཙ་རི་མ་ཡིན་ཏེ།

འཐུང་གཅོད་ཀྱི་བྱེ་བྲག་ཙ་རི་ཏྲ་ནི་ལྷོ་ཕྱོགས་རྒྱ་མཚོའི་འགྲམ་ན་ཡོད་པར་གསུངས་པས་སོ། །ལ་ལ་གནས་ཞིང་གི་བྱེ་བྲག་དེ་ཝཱི་ཀོ་ཊ་ལ་གཉིས་ཡོད་པའི་ཆེ་བ་རྒྱ་གར་ལྷོ་ཕྱོགས་ན་ཡོད། ཆུང་བ་གཞན་ཞིག་བོད་ཡུལ་གྱི་ཙ་རི་འདི་ཡིན་ཞེས་སྨྲ་བར་བྱེད་དོ། །བོད་ཀྱི་ཙ་རི་དེའི་ཕྱོགས་ན་བྷ་ཊའི་ཤིང་ཡོད་ན། ཡུལ་དེ་དེ་ཝཱི་ཀོ་ཊའི་གནས་ཡིན་པ་ལ་འགལ་བ་མེད་དེ། རྡོ་རྗེ་མཁའ་འགྲོའི་རྒྱུད་ལས། དེ་ཝཱི་ཀོ་ཊར་བྷ་ཊ་གནས། །ཞེས་གསུངས་པ་དང༌། གཞན་ཡང་དེ་ཉིད་ལས། དེ་ཝཱི་ཀོ་ཊ་སྣ་ཆེན་མོ། །ཞེས་པ་ནས། བྷ་ཊའི་ཤིང་ལ་བརྟེན་ཏེ་གནས། །བོད་ཡུལ་དུ་ནི་ལྷན་སྐྱེས་ཏེ། །རང་བྱུང་གི་ནི་སྐྱེ་གནས་བྱུང༌། །ཆུ་སྲིན་རྒྱལ་མཚན་ལག་ན་ཐོགས། །ཞི་ཞིང་གསལ་བའི་གཟུགས་ཅན་ཏེ། །ཡུལ་དེར་གནས་པའི་ལྷ་མོ་དེ། །བྲག་གི་ཁྱིམ་ལ་བརྟེན་ཏེ་གནས། །ཞེས་གསུངས་པའི་ཕྱིར། བྷ་ཊའི་ཤིང་ནི་པགས་པ་ཤིན་ཏུ་འཇམ་ཞིང་ཡལ་ག་རྣམས་ཀྱི་དབྱིབས་རྒྱུ་མ་བུས་པ་ལྟ་བུ། འདབ་མ་ཕྱོགས་གཉིས་སུ་བྱའི་གཤོག་པ་ལྟར་ཆ་མཉམ་དུ་ ༼༣༧༣༽ ཡོད་པའི་ཤིང་ཞིག་ཡོད་པ་དེ་ཡིན་གསུང་ངོ༌། །གསུམ་པ་སྐབས་དོན་བསྡུ་བ་ནི། བོད་ཀྱི་ཏི་སེ་དང༌། ཙ་རི་སོགས་གལ་ཏེ་བརྟག་པ་མཐར་བཟུང་དུ་གནས་ཆེན་ཡིན་ནའང་དབང་མ་ཐོབ་པ་སོགས་སུ་བྱུང་གིས་སྤྱོད་པའི་དོན་དུ་འགྲོ་བ་འདི་མི་འཐད་དེ། ཡུལ་ཆེན་དེ་དང་དེར་འགྲོ་བའི་གང་ཟག་ནི། དབང་བསྐུར་ཐོབ་ཅིང་དམ་ཚིག་དང་ལྡན་པ་མཁའ་འགྲོ་རྣམས་ལས་བརྡ་དང་བརྡའི་ལེན་བྱེད་ཤེས་ཤིང༌། ནང་དུ་རིམ་གཉིས་ཀྱི་རྟོགས་པ་བརྟན་པོ་ཡོད་པ་ཡིས་བརྟུལ་ཞུགས་ཀྱི་སྤྱོད་པའི་དོན་དུ་རྒྱུ་བར་རྒྱུད་སྡེ་ལས་གསུངས་ཀྱི། ཁྱད་ཆོས་དེ་ལྟ་བུ་དང་ལྡན་པ་མ་ཡིན་པའི་གང་ཟག་གིས་ཡུལ་དེ་དང་དེར་འགྲོ་བ་ནི་རྒྱུད་ལས་བཀག་པའི་ཕྱིར། རྗེ་བཙུན་གྱི་དག་ལྡན་དང༌། ཀར་ཤཱག་གི་དག་ལྡན་གཉིས་ལས། ཧི་མ་ལ་ཡ་ནི་བལ་པོར་གཏོགས་པའི་བོད་དེ་ལྟག་པའོ། །ཞེས་གསུངས་པས།

རང་ལུགས་ལ་གངས་ཅན་བལ་བོད་ཀྱི་མཚམས་ན་ཡོད་དགོས་སོ་སྙམ་ན། བལ་བོད་ཀྱི་མཚམས་ན་ཡོད་པར་ཁས་མི་ལེན་ཏེ། དེ་ལྟར་ན་གཞུང་འདིར་སྔར་བཤད་པའི་ལུང་རིགས་རྣམས་ཆུད་འཛའ་བ་འབའ་ཞིག་ཏུ་འགྱུར་བ་ཡིན་ནོ། །འོ་ན་ཅི་ཞེ་ན། དག་ལྡན་ལས། རྒྱུད་གཞན་གྱི་དགོངས་པས་ཡུལ་ཆེན་ངོས་གཟུང་བ་དང༌། བཤད་རྒྱུད་སམ་བུ་ཊས་འཁྲུགས་བསྡེབས་ནས་ཡུལ་ཆེན་ངོས་གཟུང་བ་གཉིས་གསུངས་པ་ལས། ཕྱི་མ་རང་ལུགས་འཐད་ལྡན་དུ་ཁས་ལེན། སྔ་མ་དེ་ལྟར་ཁས་མི་ལེན་ལ། དེ་བས་ན་ཧི་མ་ལ་ཡ་བལ་པོར་གཏོགས་པའི་བོད་ལ་བཤད་པ་ཡང་སྔ་མའི་སྐབས་སུ་ཡིན་ཏེ། དག་ལྡན་ཉིད་ལ་བལྟས་ ༼༣༧༤༽ པས་གསལ་ལོ། །དབང་རྫོགས་རིམ་གཉིས་བརྟན་པ་ཆེར་ཐོབ་ནས། །གནས་སོགས་ཡུལ་ཆེན་སུམ་ཅུ་སོ་བདུན་དུ། །སྤྱོད་ལ་རྒྱུ་བ་གསང་སྔགས་རྒྱུད་སྡེའི་ལུགས། །གསང་སྔགས་མི་བསྒོམ་ཡུལ་ཆེན་རྒྱུ་བ་ནི། །འབད་ཀྱང་ངལ་བ་ཙམ་ཡིན་བཤོལ་ན་མཛེས། །ཅི་སླད་མོད་ལ་ཡུལ་ཆེན་དེ་དག་ཏུ། །འགྲོ་བའི་ཉམས་ལེན་བཤད་པ་མེད་ཕྱིར་རོ། །དེས་ན་སྤྱོད་ལ་མོས་ན་སྔགས་བཞིན་སྒྲུབས། །ཏི་སེ་མ་ཕམ་མཚོ་ལ་གངས་ཅན་དང༌། །མ་དྲོས་མཚོར་འདོད་སྐྱེས་ཆེན་འགའ་ཞིག་གིས། །ཉམས་དབྱངས་གསུང་ལས་དེ་ལྟར་བསྒྲགས་གྱུར་ཀྱང༌། །རྣལ་འབྱོར་ཉམས་ཀྱི་སྣང་བ་ཙམ་ལ་དགོངས། །གཞན་དུ་ལུང་དང་བཤད་ཚོད་མཐུན་མིན་ན། །འཐད་པ་མིན་ཏེ་རྒྱལ་ལས་ཆེས་མཁས་པ། །འཇིག་རྟེན་འདི་ན་ཡོད་མེད་བློ་ཡིས་དཔྱོད། །བོད་ཡུལ་ཙ་རི་འཐུང་གཅོད་བྱེ་བྲག་ཏུ། །འདོད་པ་འཁྲུལ་མོད་འོན་ཀྱང་ཞིང་གི་གནས། །དེ་ཝཱི་ཀོ་ཊའི་ཡ་གྱལ་ཙམ་དུ་ནི། །འགལ་བ་མེད་པ་རྒྱུད་ཀྱི་ལུང་གིས་གྲུབ། །མདོར་ན་ཏི་སེ་མ་དྲོས་ཙ་རི་སོགས། །གནས་ཆེན་ཡིན་མིན་ཇི་ལྟར་འདོད་ཀྱང་རུང༌། །ཡུལ་ཆེན་སྤྱོད་ལ་འགྲོ་བའི་གང་ཟག་ནི། །དབང་ཐོབ་རྟོགས་པར་ལྡན་པ་ཙམ་ཡིན་ཞེས། །དྲི་མེད་རྒྱུད་ལས་གསུངས་འདི་གུས་པས་ལོངས། །སྤྱོད་པ་བསྟན་ཟིན་ཏོ།།

།།ལྔ་པ་སྤྱོད་པས་ས་ལམ་བགྲོད་དེ་འབྲས་ཐོབ་བཤད་པ་ལ་གསུམ་སྟེ། ས་ལམ་ངེས་མེད་འདོད་པའི་འཁྲུལ་པ་དགག ས་ལམ་རྟེན་གྱི་གང་ཟག་འཁྲུལ་པ་དགག ས་ལམ་རང་གི་ངོ་བོ་འཁྲུལ་པ་དགག་པའོ། །དང་པོ་ལ་ལྔ་སྟེ། ཆིག་ཐུབ་ཙམ་གྱིས་སྐུ་གསུམ་འབྱུང་བ་དགག ༼༣༧༥༽ ཞར་བྱུང་རྒྱུ་འབྲས་ཕྱིན་ཅི་ལོག་གཞན་དགག ས་ལམ་མི་བགྲོད་རྫོགས་འཚང་རྒྱ་བ་དགག དབང་ལམ་མེད་པར་སྐུ་བཞི་ཐོབ་པ་དགག འབྲས་བུའི་མཐར་ཐུག་འོད་གསལ་སྨྲ་བ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཞང་ཚལ་པ་ལ་སོགས་པ་ཁ་ཅིག དཀར་པོ་ཆིག་ཐུབ་ཅེས་བྱ་བ་སྨན་དཀར་པོ་ཆིག་ཐུབ་དང་འདྲ་བར་ཐབས་གཞན་མི་དགོས་པར་སྟོང་ཉིད་རྐྱང་པ་བསྒོམས་པས་འཚང་རྒྱ་སྟེ། དེ་ལས་འབྲས་བུ་སྐུ་གསུམ་ལྷུན་གྲུབ་ཏུ་འབྱུང་བའི་ཕྱིར། ཞེས་ཟེར་རོ། །འདི་ཐབས་མི་དགོས་པར་འདོད་པ་ཐབས་ལ་ལོག་པར་རྟོག་པའི་གཙོ་བོ་ཡིན་པས། མདོར་བསྟན་དུ། སྟོང་ཉིད་སྙིང་རྗེའི་སྙིང་པོ་དང༌། །ཞེས་གསུངས་པ་དེའི་རྒྱས་བཤད་དུ། ཆིག་ཐུབ་འགོག་པའི་གཞུང་འདི་དག་སྦྱར་ན་ལེགས་ཤིང༌། ས་ལམ་ལ་ལོག་པར་རྟོག་པའི་ཆར་ཡང་འགྲོ་སྟེ། ཐབས་ཀྱི་ཆ་མི་འདོད་པའི་གནད་ཀྱིས་ས་ལམ་གྱི་རིམ་པ་མི་བརྩི་བ་ཡིན་ནོ། །དེ་སྐད་དུ། ཕྱག་རྒྱ་ཆེན་པོའི་ཆིག་ཆོད་ལ། །ས་ལམ་བརྩི་བའི་རྨོངས་པ་འཁྲུལ། །ཞེས་འཆད་དོ། །གཉིས་པ་དེ་དགག་པ་ལ་ལྔ་སྟེ། རྒྱུ་འབྲས་འབྲེལ་བའི་དངོས་སྟོབས་རིགས་པས་དགག ཐུབ་པས་སྟོང་ཉིད་བསྔགས་པའི་དགོངས་པ་བཤད། དེ་ཉིད་འཐད་པ་ལུང་གི་ཚོགས་དང་སྦྱར། ཐབས་མཁས་དགོས་པ་དཔེ་སོགས་སྒོ་ནས་བསྟན། དེས་ན་ཐབས་མཁས་པ་ལ་འབད་པར་གདམས་པའོ། །དང་པོ་ནི། རྒྱུ་གཅིག་ཁོ་ན་ལས་འབྲས་བུ་འབྱུང་མི་ནུས་ཏེ། འབྲས་བུ་བསྐྱེད་པ་ལ་རྒྱུ་རྐྱེན་དུ་མ་ཚོགས་དགོས་པའི་ཕྱིར། དེ་སྐད་དུ་ 

༼༣༧༦༽ ཆོས་གྲགས་ཀྱིས། རྒྱུ་ཚོགས་པ་ལས་འབྲས་སྐྱེ་བར། །ཞེས་དང༌། མ་ཚང་མེད་རྒྱུ་དེ་ལ་ནི། །འབྲས་བུ་གང་གིས་བཟློག་པར་ནུས། །ཞེས་བཤད་དོ། །གལ་ཏེ་བརྟག་པ་མཐར་བཟུང་དུ་རྒྱུ་གཅིག་ལས་འབྲས་བུ་འབྱུང་ཡང༌། འབྲས་བུ་གཉིས་དང་གསུམ་ལ་སོགས་པ་འབྱུང་བ་མི་འཐད་དེ། ཉན་ཐོས་འགོག་པ་བཞིན་འབྲས་བུ་དེ་ཡང་གཅིག་ཁོ་ན་འབྱུང་བར་འགྱུར་འོས་སོ། །སྤྲུལ་སྐུ་མཆོག་པདྨ་དཀར་པོས། འདི་ལ་ཚིག་སྔ་ཕྱི་འགལ་ལོ་ཞེས་པའི་སུན་འབྱིན་གནང་བ་ནི་མི་འཐད་དེ། གལ་ཏེ་ཞེས་དང༌། འབྱུང་ཡང་ཞེས་པའི་ཚིག་ནུས་ཀྱིས་བརྟག་པ་མཐར་བཟུང་ཙམ་གསུངས་པ་ཡིན་ལ། ཅི་སྟེ་དེ་ལ་སུན་འབྱིན་གནང་ན་གཞུང་ལུགས་ཆེན་པོ་ཀུན་ལ་འོ་བརྒྱལ་འབྱུང་ངོ༌། །ཉན་ཐོས་འགོག་པ་བཞིན་ཞེས་པ་ཡང༌། སྤྱིར་འབྲས་བུ་གཅིག་གི་དཔེ་ཙམ་མ་གཏོགས་རྒྱུ་གཅིག་ལས་བྱུང་བའི་འབྲས་བུ་གཅིག་གི་དཔེར་འཛིན་པ་མ་ཡིན་ནོ། །དེས་ན་སྤྱོད་འཇུག་ལས། རྐྱེན་གཅིག་གིས་ནི་ཀུན་ནུས་པ། །དེ་ནི་གང་ལའང་ཡོད་མ་ཡིན། །སྣ་ཚོགས་རྐྱེན་ལས་བྱུང་བ་ཡི། །སྒྱུ་མ་དེ་ཡང་སྣ་ཚོགས་ཉིད། །ཅེས་གསུངས་པས། འབྲས་བུ་སྐུ་གསུམ་སྐྱེད་པ་ལ་རྒྱུ་རྐྱེན་དུ་མ་ཚོགས་དགོས་པ་ཡིན་ནོ། །དེ་ལ་འགའ་ཞིག་ཆིག་ཐུབ་བསྒོམས་པའི་རྗེས་ལ་བསྔོ་བ་བྱ་དགོས་ཏེ། བསྔོ་བ་མ་བྱས་ན་སངས་རྒྱས་ཀྱི་རྒྱུར་མི་འགྲོ་ཟེར་རོ། །འོ་ན་ཆིག་ཐུབ་དང་ཆིག་ཐུབ་མ་ཡིན་པར་གཉིས་སུ་འགྱུར་ཏེ། སྟོང་པ་བསྒོམ་པ་དང་བསྔོ་བ་གཉིས་སུ་འགྱུར་བས་སོ། །དེ་བཞིན་དུ། ཆིག་ཐུབ་བསྒོམ་པ་དེ་ལའང་སྔོན་དུ་སྐྱབས་ ༼༣༧༧༽ འགྲོ་སེམས་བསྐྱེད་དང༌། ཡི་དམ་བསྒོམ་པ་ལ་སོགས་པ་དགོས་སམ་མི་དགོས། མི་དགོས་ན་སངས་རྒྱས་ཀྱི་རྒྱུར་མི་འགྲོ། དགོས་ན་ཆིག་ཐུབ་དུ་མར་འགྱུར་ཏེ། སྐྱབས་འགྲོ་སོགས་དུ་མར་འགྱུར་བས་སོ། །དེས་ན་ཆིག་ཐུབ་འདི་འདྲའི་ལུགས་ནི་ཆོས་ཅན། རྫོགས་སངས་རྒྱས་ཀྱིས་གསུངས་པ་མེད་དེ། ཐབས་ཀྱིས་གནད་གཅོད་པའི་རང་བཟོ་མཁན་གྱི་ལུགས་ཡིན་པའི་ཕྱིར།

སྐབས་གཉིས་པར། བསྔོ་བ་ཉན་ཐོས་རྣམས་ཀྱང་བྱེད། །ཅེས་བཤད་པ་ཡང་ཆིག་ཐུབ་ཀྱི་རྗེས་ལ་བསྔོ་བ་བྱེད་མཁན་འདི་ལ་ཟུར་ཟ་བར་སྣང་ལ། དེ་བས་ན་ཆིག་ཐུབ་འདི་མདོ་ལམ་དང་སྦྱར་ན་བྱང་ཆུབ་ཀྱི་སེམས་ཀྱི་གནད་འཕྱུགས་པ་དང༌། སྔགས་དང་སྦྱར་ནས་ལས་ཀྱི་གནད་འཕྱུགས་པ་ཡིན་པས་མདོ་སྔགས་གཉིས་ཀའི་དགག་བྱའི་གཙོ་བོ་རང་ཡིན་ནོ། །གཉིས་པ་ནི། ཐུབ་པས་མདོ་ལས། དམ་པའི་ཆོས་ནི་འཛིན་པ་དང༌། །བྱང་ཆུབ་སེམས་ཀྱི་བསོད་ནམས་དེས། །སྟོང་པ་ཉིད་ལ་མོས་པ་ཡི། །བཅུ་དྲུག་ཆར་ཡང་མི་ཕོད་དོ། །ཞེས་སྟོང་ཉིད་ལ་བསྔགས་པ་ནི་བདེན་འཛིན་ཅན་རྣམས་བདེན་པའི་དངོས་པོར་འཛིན་པ་ལས་བཟློག་པའི་ཕྱིར་ཡིན་གྱིས། སྒྲ་ཇི་བཞིན་དུ་ནི་མ་ཡིན་ཏེ། སྟོང་ཉིད་ཀྱི་ལྟ་བ་ཁོ་ནས་སངས་རྒྱས་ཐོབ་པ་མེད་པའི་ཕྱིར། དེ་བཞིན་དུ། དམ་ཆོས་པད་དཀར་ལས། གཡེངས་པའི་སེམས་ཀྱིས་སངས་རྒྱས་ཕྱག་འཚལ་ཞེས། །ཚིག་གཅིག་ལན་འགག་བརྗོད་པར་བྱེད་པ་ཡང༌། །དེ་དག་ཀུན་གྱིས་བྱང་ཆུབ་མཆོག་འདི་འཐོབ། །ཅེས་འཁོར་བ་ལས་ཐར་བར་གསུངས་པ་དང༌། མཆོད་རྟེན་ ༼༣༧༨༽ བསྐོར་བའི་གཟུངས་ལས། གཟུངས་འདི་ལན་གཅིག་བརྗོད་པས་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་འདག་པར་འགྱུར་རོ། །ཞེས་དང༌། རྟེན་འབྲེལ་སྙིང་པོའི་གཟུངས་ལས། སྙིང་པོ་འདི་ལན་ཅིག་བརྗོད་པས་སྡིག་པ་ཐམས་ཅད་བྱང་བར་འགྱུར་རོ། །ཞེས་དང༌། ཚེ་དཔག་མེད་དང༌། སྦྱོང་རྒྱུད་ལས་ཀྱང༌། རང་རང་ནས་བཤད་པའི་སྔགས་འབྲུ་འགའ་ཞིག་དྲན་པ་ཙམ་གྱིས་སྡིག་པ་ཀུན་ལས་གྲོལ་བར་འགྱུར་རོ། །ཞེས་གསུངས་པ་རྣམས་ཀྱི་དགོངས་པ་གདུལ་བྱ་ཞུམ་པ་བསལ་ནས། དགེ་བ་ལ་སྤྲོ་བ་བསྐྱེད་པའི་ཆེད་ཡིན་པ་མི་ཤེས་པར། ཚིག་འབྲུ་སྒྲ་ཇི་བཞིན་པ་ཙམ་ལ་བརྟེན་པར་མི་བྱ་སྟེ། བྱམས་པས། དོན་སྒྲ་ཇི་བཞིན་ཡོངས་རྟོགས་ན། །བདག་ཉིད་བསྙེམས་ཤིང་བློ་ཉམས་འགྱུར། །ཞེས་བཤད་པས་སོ། །དཔེར་ན་མདའ་རྐྱང་པ་ལ་ནི་དོན་བྱེད་པ་མེད་ལ། གཞུ་བཟང་དང་སྦྲེལ་ནས་འཕེན་པ་མཁས་པར་གྱུར་ན།

འཕེན་པ་པོ་དེ་ཡིས་འདོད་པའི་བྱ་བ་འགྲུབ་པ་དེ་བཞིན་དུ། འདིར་ཡང་ཤེས་རབ་སྟོང་ཉིད་རྐྱང་པ་ལ་འཚང་རྒྱ་བའི་ལམ་གྱི་བྱེད་པ་ཅི་ཡང་ཡོད་པ་མ་ཡིན་ལ། ཐབས་གཞུ་ལྟ་བུ་དང་ཤེས་རབ་ཀྱི་མདའ་དེ་ཟུང་དུ་ལེགས་པར་འབྲེལ་ན་འདོད་པའི་འབྲས་བུ་རིམ་བཞིན་ཐོབ་སྟེ། རིམ་གྱིས་ས་ལམ་བགྲོད་ནས་འཚང་རྒྱ་བར་འགྱུར་བས་སོ། །གསུམ་པ་ནི། ལུང་ལས། སྟོང་ཉིད་བསྔགས་པ་ལ་སྒྲ་ཇི་བཞིན་དུ་མི་ཞེན་པར། ཐབས་ཤེས་ཟུང་འབྲེལ་དུ་བྱ་བ་ནི་ལུང་གིས་བསྒྲུབ་ཐུབ་པ་ཡིན་ཏེ། རྡོ་རྗེ་གུར་ལས། འདི་སྐད་དུ། གལ་ཏེ་སྟོང་ཉིད་དུ་ལྟ་བ་ཁོ་ན་སངས་རྒྱས་ཐོབ་པའི་ཐབས་ཡིན་ན། དེའི་ཚེ་སངས་རྒྱས་ཉིད་མི་འབྱུང་སྟེ། འབྲས་ ༼༣༧༩༽ བུ་འདྲ་བ་རྒྱུ་འདྲ་བ་ལས་གཞན་མ་ཡིན་པའི་ཕྱིར། དེས་ན་ཐབས་ནི་སྟོང་ཉིད་དུ་ལྟ་བ་མ་ཡིན་ནོ། །འོན་ཀྱང་སྟོང་ཉིད་ལ་བསྔགས་པ་ནི་བདེན་པར་འཛིན་པའི་ལྟ་བ་རྣམས་ལས་བཟློག་པ་དང༌། མུ་སྟེགས་བྱེད་བདག་ཏུ་ལྟ་བ་འཆོལ་བ་རྣམས་ཀྱི་བདག་ཏུ་ཞེན་པའི་བསམ་པ་བཟློག་པའི་ཕྱིར། སྟོང་པ་ལ་བསྔགས་པ་རྒྱལ་བ་རྣམས་ཀྱིས་གསུངས་སོ། །སྟོང་ཉིད་ཁོ་ནས་སངས་རྒྱས་ཐོབ་པ་མ་ཡིན་ཞིང༌། སྟོང་ཉིད་བསྒོམ་པ་ལ་དགོས་པ་ཡོད་པ་དེའི་ཕྱིར་ན་ཐབས་ཤེས་ཟུང་འཇུག་གི་སངས་རྒྱས་འགྲུབ་སྟེ། དཀྱིལ་འཁོར་འཁོར་ལོ་ཞེས་བྱ་བའི་རྫོགས་རིམ་གྱི་ཐབས་ནི་བདེ་བའི་སྡོམ་པ་སྟེ། རང་བྱུང་གི་ཡེ་ཤེས་བསྐྱེད་ནས་ཆོས་སྐུ་འགྲུབ། སངས་རྒྱས་ཀྱི་ང་རྒྱལ་བསྐྱེད་རིམ་གྱི་རྣལ་འབྱོར་གྱིས་ཐ་མལ་དུ་འཛིན་པ་སྦྱངས་ནས་སངས་རྒྱས་གཟུགས་སྐུ་ཉིད་དུ་ངེས་པར་འགྲུབ་བོ། །ཞེས་པ་དེ་ལ་སོགས་པ་ཤིན་ཏུ་གསལ་བར་གསུངས་པས་སོ། །དེ་བཞིན་དུ། རྣམ་སྣང་མངོན་བྱང་ལས་ཀྱང༌། ཐབས་མཁས་དང་མི་ལྡན་པའི་ཡེ་ཤེས་ལྟ་བའི་ཆ་དང༌། སྡོམ་པའི་བསླབ་པ་དག་ཀྱང་གསུངས་པ་ནི་སངས་རྒྱས་དཔའ་བོ་ཆེན་པོས། ཉན་ཐོས་ཀྱི་རིགས་ཅན་རྣམས་ཚུལ་དེ་ལ་ཞུགས་ཏེ་ཁ་དྲང་བའི་ཆེད་དུ་གསུངས་ལ།

གང་དག་དུས་གསུམ་གྱི་མགོན་པོ་སངས་རྒྱས་རྣམས་ནི་ཐབས་མཁས་དང༌། ཤེས་རབ་ཟུང་འབྲེལ་དུ་ལྡན་པའི་ལམ་ཆ་ཚང་བ་ལ་བསླབས་ནས། མཐའ་གཉིས་ལ་མི་གནས་པའི་བླ་མེད་ཀྱི་ཐེག་པ་རྒྱུ་རྐྱེན་གྱིས་ཉམས་སུ་མེད་པས་འདུས་མ་བྱས་པ་རང་དོན་ཆོས་སྐུ་དང༌། གཞན་དོན་གཟུགས་སྐུའི་གོ་འཕང་ཐོབ་བོ། །ཞེས་གསུངས་པའང་ཤིས་པར་གྱིས་ཏེ། འཚང་རྒྱ་བ་ ༼༣༨༠༽ ལ་ཐབས་ཤེས་ཟུང་འཇུག་དགོས་པར་བསྟན་ནོ། །ཡང་དེ་བཞིན་དུ། དཔལ་ཆོས་ཀྱི་གྲགས་པས་རྣམ་འགྲེལ་ལས་ཀྱང༌། བསྐལ་པ་རྣམ་པ་དུ་མར་སྙིང་རྗེ་དང་སྦྱིན་སོགས་ཀྱི་ཐབས་མང་པོ་ཡུན་རིང་དུས་སུ་གོམས་པ་ལས། འཁོར་འདས་ཀྱི་སྐྱོན་ཡོན་མཐའ་དག་རབ་ཏུ་གསལ་བའི་མཁྱེན་པ་ཐོབ་པར་འགྱུར་ལ། དེ་ལྟ་བུའི་མཁྱེན་པ་ཐོབ་པ་དེས་ན་ཐུགས་ཀྱང་བདེན་བཞིའི་གནས་ཚུལ་ལ་ཤིན་ཏུ་གསལ་བ་མཐར་ཐུག་པའི་ཕྱིར། སྡུག་བསྔལ་གྱི་རྒྱུ་ཉོན་མོངས་པའི་བག་ཆགས་སྤངས་བ་ཡང་ཐོབ་པ་ཡིན་ནོ། །ཐུབ་པ་ཆེན་པོ་གཞན་དོན་ལ་ངང་གིས་འཇུག་པ་ཅན་གྱི་སངས་རྒྱས་བསེ་རུ་ལྟ་བུའི་རང་སངས་རྒྱས་དང༌། ཉན་ཐོས་ལས་ཁྱད་པར་འཕགས་ཚུལ་ཡང༌། སྤང་རྟོགས་ཀྱི་ཁྱད་པར་བཤད་མ་ཐག་པ་འདི་ཡིན་ནོ་ཞེས་གསུངས་པ་དང༌། གཞན་ཡང་དེ་ཉིད་ལས། ཐབས་མཁས་པ་འབྲས་དུས་ཀྱི་སྟོན་པ་དེའི་རྒྱུའི་དོན་ཡིན་པའི་ཕྱིར་ན། ཐབས་མཁས་དེ་ཉིད་ལ་མདོའི་མཆོད་བརྗོད་དུ་སྟོན་པ་ཞེས་མིང་གིས་བཏགས་པ་ཡིན་པར་བཞེད་དོ། །ཞེས་གསུངས་པའང་ཤེས་པར་བྱ་སྟེ། འཚང་རྒྱ་བ་ལ་ཐབས་མཁས་དགོས་པ་དེ་ཉིད་བསྟན་པ་ཡིན་ནོ། །ཐབས་མཁས་དགོས་པ་ལུང་ལས་བཤད་པ་དེས་ན། ཐབས་ལ་མ་སྦྱངས་ན་མཐར་ཐུག་གི་ཚེ་ཤེས་བྱ་ཇི་སྙེད་པ་ཐམས་ཅད་མཁྱེན་པ་དང་གཞན་དོན་མཛད་པ་ཕྲིན་ལས་འབྱུང་བ་མི་སྲིད་དེ། གཞན་དོན་འགྲུབ་པའི་རྒྱུའི་གཙོ་བོ་དང༌། ཇི་སྙེད་པ་རྟོགས་པའི་ཉེར་ལེན་གྱི་རྒྱུ་ནི་ཐབས་མཁས་ཉིད་ཡིན་པའི་ཕྱིར། དོན་འདི་དང་མཐུན་པར་རིགས་གཏེར་ལས་ཀྱང༌། ཐབས་དང་ཤེས་རབ་ལེགས་སྦྱངས་པས། །ཕན་ཚུན་རྒྱུ་དང་རྐྱེན་གྱུར་པ། །

༼༣༨༡༽ ཇི་ལྟ་བ་དང་ཇི་སྙེད་པའི། །ཡེ་ཤེས་གཟིགས་པ་འགྲུབ་པར་འགྱུར། །ཞེས་གསུངས་སོ། །རྣམ་པ་དུ་མར་ཐབས་མང་པོའི་དོན་ནི། རྣམ་འགྲེལ་གྱི་ཊཱིཀྐ་མང་པོར་བདག་མེད་རྟོགས་པའི་ཤེས་རབ་ལ་བཤད་ཀྱང༌། འདི་ནི་ཐབས་དང་ཤེས་རབ་གཉིས་ཀྱི་ཟླས་ཕྱེ་བའི་ཐབས་མཁས་སྟོན་བྱེད་ཡིན་ཞིང༌། མང་པོ་ཞེས་པའི་ཚིག་གི་ནུས་པས་ཀྱང་ཐབས་མཁས་ལ་སྦྱོར་བ་རིགས་པ་ཡིན་ནོ། །བཞི་པ་ཐབས་མཁས་དགོས་པ་དཔེ་སོགས་ཀྱི་སྒོ་ནས་བསྟན་པ་ལ་གསུམ་སྟེ། དཔེའི་སྒོ་ནས་ཐབས་མཁས་དགོས་པར་བསྟན། རིགས་པའི་སྒོ་ནས་ཐབས་མཁས་དགོས་པར་བསྟན། ལུང་གི་སྒོ་ནས་ཐབས་མཁས་དགོས་པར་བསྟན་པའོ། །དང་པོ་ནི། དཔེར་ན་སྣམ་བུ་དང༌། གོས་དར་ལ་སོགས་པའི་ཐགས་ཀྱི་རྒྱུ་རྣམས་ཕལ་ཆེར་མཐུན་ལ། འོན་ཀྱང་སྤུན་གྱི་དབྱེ་བས་བཟང་ངན་དང་རི་མོ་བཀྲ་མི་བཀྲ་འབྱུང་བ་དེ་བཞིན་དུ། སྟོང་ཉིད་ཀྱི་ལྟ་བ་ཐེག་པ་གསུམ་ཀ་ལ་ཕལ་ཆེར་མཐུན་ལ། འབྲས་བུ་བཟང་ངན་དང༌། གཞན་དོན་ཕྲིན་ལས་རྒྱ་ཆེ་ཆུང་ནི་ཐབས་ཀྱིས་བྱེད་པ་ཡིན་ཏེ། སྟོང་ཉིད་ཀྱི་ལྟ་བ་ཙམ་གྱིས་ཐར་པ་མྱ་ངན་ལས་འདས་པ་ཐོབ་ཅིང༌། ལྟ་བ་དེའི་སྟེང་དུ་ཐབས་ལ་མཁས་ན་འབྲས་བུ་རྫོགས་འཚང་རྒྱ་བ་འབྱུང་བས་སོ། །གཉིས་པ་ནི། གནད་དེས་ན་སངས་རྒྱས་ཐོབ་པར་འདོད་ན་ལྟ་བ་དེའི་སྟེང་དུ་ཐབས་མཁས་པ་ལ་ནན་ཏན་གྱིས་ཏེ། གཞན་དོན་འབད་མེད་ལྷུན་གྲུབ་ཏུ་འབྱུང་བའི་སངས་རྒྱས་ནི་གཙོ་བོར་ཐབས་མཁས་ལས་འབྱུང་བའི་ཕྱིར། ཐེག་གསུམ་སོ་སོའི་བྱང་ཆུབ་ཉན་ཐོས་དགྲ་བཅོམ་པ་དང༌། རང་སངས་རྒྱས་དང༌། རྫོགས་པའི་ ༼༣༨༢༽ སངས་རྒྱས་རྣམ་གསུམ་རྣམ་པར་གྲོལ་བ་སྤྱིར་མཚུངས་ན་ཡང༌། བཟང་ངན་ཐབས་ཀྱིས་ཕྱེ་བ་ཡིན་ཏེ། ཐབས་བཟང་ཞིང་རྒྱ་ཆེ་བ་ལས་འབྲས་བུ་བཟང་ཞིང་རྒྱ་ཆེ་བ་འབྱུང༌། རང་དོན་དུ་བྱང་ཆུབ་ཡིད་བྱེད་ཀྱི་ཐབས་ངན་པ་ལས་འབྲས་བུ་ངན་པ་འབྱུང་བ་རྒྱུ་འབྲས་རྟེན་འབྲེལ་གྱི་གནད་ཡིན་པའི་ཕྱིར་རོ། །གསུམ་པ་ནི། ཐབས་བཟང་ངན་ལས་འབྲས་བུ་བཟང་ངན་འབྱུང་བ་དེ་ཡང་ལུང་གིས་གྲུབ་སྟེ།

མདོ་སྡེ་རྒྱན་ལས། དཔེ་ཇི་ལྟར་ན། མདུད་པའི་བྱེ་བྲག་གིས་གོས་ལ་ཚོན་བཀྲ་བ་དང་མི་བཀྲ་བ་འབྱུང་བ་དེ་བཞིན་དུ། སེམས་བསྐྱེད་དང་སྨོན་ལམ་གྱིས་འཕེན་པའི་དབང་གིས་ནི། ཐེག་པ་གསུམ་ལ་གྲོལ་བའི་ཡེ་ཤེས་བཀྲ་མི་བཀྲ་འབྱུང་ངོ༌། །ཞེས་དེ་སྐད་གསུངས་པའང་དོན་འདི་ཡིན་པའི་ཕྱིར་དང༌། སློབ་དཔོན་མ་ཏི་ཙི་ཏྲས་བསྟོད་པ་བརྒྱ་ལྔ་བཅུ་པ་ལས་ཀྱང༌། བསེ་རུའི་རྭ་དང་འདྲ་བའི་རང་སངས་རྒྱས་དང༌། གང་ལ་སྟོན་པ་ཁྱོད་ཀྱི་རྗེས་སུ་འགྲོ་ཞིང་སློབ་པའི་ཉན་ཐོས་རྣམས་ཉོན་མོངས་ཞི་བ་ཙམ་གྱིས་ཁྱོད་དང་མཚུངས་ཀྱང༌། རང་དོན་གྱི་ཡོན་ཏན་སྟོབས་སོགས་དང༌། གཞན་དོན་འཕྲིན་ལས་འབད་མེད་ལྷུན་གྲུབ་ཏུ་འབྱུང་བ་སོགས་བསམ་ཡས་ཡོན་ཏན་ཚོགས་ཀྱིས་མཚུངས་པ་མ་ཡིན་ནོ། །ཞེས་གསུངས་པའང་དོན་འདི་ཡིན་པའི་ཕྱིར་རོ། །ལྔ་པ་དེས་ན་ཐབས་མཁས་པ་ལ་འབད་པར་གདམས་པ་ནི། འབྲས་བུ་བཟང་ངན་ཐབས་ཀྱིས་བྱེ་བ་དེས་ན། སངས་རྒྱས་ཐོབ་པར་འདོད་ན་སྟོང་ཉིད་ཀྱི་ལྟ་བ་ལ་འདྲིས་པར་བྱས་ལ། ཐབས་མཁས་པ་ལ་འབད་པས་བསྒོམ་རིགས་ཏེ། ཐབས་ཀྱི་ཡོན་ཏན་ ༼༣༨༣༽ མ་རྫོགས་པར་སྟོང་ཉིད་མངོན་དུ་བྱར་མི་རུང་བའི་ཕྱིར། དེ་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ལས། རབ་འབྱོར་འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལ་རྟོགས་མོད་ཀྱི། མངོན་སུམ་དུ་བྱའོ་སྙམ་དུ་མི་རྟོག་གོ །ཞེས་གསུངས་སོ། །དོན་དེ་ནི་རིགས་པས་ཀྱང་ཤེས་པ་ཡིན་ཏེ། ཐབས་མཁས་མེད་པར་སྟོང་ཉིད་རྐྱང་པ་བསྒོམ་ན་ནི། ཕལ་ཆེར་གྱི་སྟོང་ཉིད་ཉིད་ཀྱང་རྟོགས་མི་ནུས་པར་ངན་སོང་དུ་ལྟུང་བའམ། ཡང་ན་གཟུགས་མེད་དུ་སྐྱེ། གལ་ཏེ་སྟོང་ཉིད་མཚན་ཉིད་པ་རྟོགས་ནའང་ཐེག་ཆེན་ལས་གཞན་དུ་ཉན་ཐོས་ཀྱི་ནི་འགོག་པར་ལྟུང་བའི་ཕྱིར་རོ། །འདི་ནི་གོང་དུ། བླུན་པོས་ཕྱག་རྒྱ་ཆེ་བསྒོམ་པ། །ཞེས་པ་ནས། ཡང་ན་ཉན་ཐོས་འགོག་པར་ལྟུང༌། །ཞེས་པའི་བར་དང༌།

དོན་གཅིག་ཏུ་འབབ་པས། སྐབས་དེའི་འགོག་པ་ཡང་འགོག་པ་མཚན་ཉིད་པ་ཡིན་པ་ལ་འཁྲུལ་པ་ཡེ་མེད་དོ། །ཡང་སངས་རྒྱས་འདོད་པས་སྟོང་ཉིད་ལ་འདྲིས་པས་བྱ་བ་ཙམ་ལས། སྟོང་ཉིད་མངོན་དུ་མི་བྱ་བར་ཐབས་མཁས་ལ་འབད་པ་ཉིད་གནད་དུ་ཆེ་སྟེ། འཕགས་པ་དཀོན་མཆོག་བརྩེགས་པ་ལས། རི་དྭགས་ཀྱི་རྒྱལ་པོ་སེང་གེ་རི་སུལ་ན་གནས་པ་གཞན་གང་ལའང་མི་འཇིགས་མོད། ནགས་ཁྲོད་ན་མེ་ཆེན་པོ་མཆེད་པ་མཐོང་ན་སྐྲག་ཅིང་འཇིགས་པ་སྐྱེ་བ་དེ་བཞིན་དུ། བྱང་ཆུབ་སེམས་དཔའ་རྣམས་ཀྱང་དམྱལ་བ་མནར་མེད་ཀྱི་སྡུག་བསྔལ་ལ་སོགས་པ་ཆོས་གཞན་གང་ལའང་མི་འཇིགས་པར་གཞན་དོན་བྱ་བར་སྤྲོ་ཡང༌། སྟོང་པ་ཉིད་ཀྱི་མཐའ་ལ་འཇིགས་ ༼༣༨༤༽ ཤིང་སྐྲག་ཅེས་གསུངས་ཤིང༌། དེའི་དགོངས་པ་འདི་ལྟར་ཐབས་མཁས་དང་བྲལ་བའི་སྟོང་ཉིད་ཀྱིས་དམན་པའི་མྱང་འདས་སུ་ལྟུང་བར་འགྱུར་བའི་ཕྱིར་རོ། །གནད་ཀྱི་དོན་ནི། བྱང་ཆུབ་སེམས་དཔའ་རྣམས་སྙིང་རྗེ་ཆེན་པོས་འཁོར་བའི་སྡུག་བསྔལ་ལ་མི་འཇིགས་ཤིང༌། དེས་འཚང་རྒྱ་བ་ལ་བར་དུ་མི་གཅོད་ཀྱང༌། སྟོང་ཉིད་ཀྱི་ལྟ་བས་མྱང་འདས་ཀྱི་མཐར་ལྟུང་དོགས་ཀྱི་འཇིགས་པ་ཆེན་པོ་ཡོད་པ་ཡིན་ཏེ། མངོན་རྟོགས་རྒྱན་ལས། བྱམས་ལ་སོགས་དང་སྟོང་ཉིད་དང༌། །ཞེས་དང༌། དེའི་འགྲེལ་པར་འཕགས་པ་གྲོལ་སྡེས། སྐད་ཅིག་མ་བརྒྱད་པ་ལ་བྱམས་སོགས་ཚད་མེད་བཞི་མ་བསྒོམས་ན། སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པ་འགོག་པར་ལྟུང་བར་གསུངས་པ་དང༌། འཇམ་དཔལ་རྩ་རྒྱུད་ལས། ཇི་སྲིད་ས་བརྒྱད་མ་ཐོབ་པར། །དེ་སྲིད་ཐེག་པ་དམན་པས་འཇིགས། །ཞེས་དང༌། ཤེར་ཕྱིན་ལས། རྫོགས་སྨིན་སྦྱང་གསུམ་མ་བྱས་པར་ཡང་དག་པའི་མཐའ་མངོན་དུམི་བྱ་བར་གསུངས་པ་རྣམས་དོན་གནད་གཅིག་ཏུ་འབབ་པས་སོ། །གཉིས་པ་ཞར་བྱུང་རྒྱུ་འབྲས་ཕྱིན་ཅི་ལོག་གཞན་དགག་པ་ནི། ཕྱག་ཆེན་པ་ལ་ལ་སྟོང་ཉིད་རྐྱང་པ་བསྒོམས་པ་ལས། འབྲས་བུ་སྐུ་གསུམ་འབྱུང་བར་འདོད་པ་དང༌། གསང་འདུས་ཀྱི་ཉམས་ལེན་བྱེད་པར་འདོད་པ་ལ་ལ།

ཟུང་འཇུག་བསྒོམ་པ་མཐར་ཕྱིན་པ་ལས་འབྲས་བུ་འོད་གསལ་འབྱུང་བར་འདོད་པ་ཡོད་དོ། །ལུགས་དེ་གཉིས་ཀ་ཡང་ནི་སྐྱོན་ཅན་ཡིན་ཏེ། རྒྱུ་འབྲས་ཕྱིན་ཅི་ལོག་ཏུ་གསུངས་པའི་ཕྱིར་ཏེ། སྔ་མ་དེ་ནི་རྒྱུ་གཅིག་ལས་གལ་ཏེ་འབྲས་བུ་འབྱུང་ན། གཅིག་རང་འབྱུང་ ༼༣༨༥༽ རིགས་པ་ལས་གསུམ་འབྱུང་བ་རྒྱུ་འབྲས་ངོ་མ་སྙོམས་ཤིང་རིགས་མི་མཐུན་དུ་སོང༌། ཕྱི་མ་ནི། རྒྱུ་ཟུང་འཇུག་བསྒོམས་པ་ལས་འབྲས་བུ་ཟུང་འཇུག་འབྱུང་རིགས་པ་ལས། འབྲས་བུ་འོད་གསལ་གཅིག་ཏུ་འདོད་པ་རྒྱུ་འབྲས་རིགས་མི་མཐུན་དུ་སོང་བའི་ཕྱིར། སྔ་མ་དེ་ཆིག་ཐུབ་དང་འདྲ་བས་ཟློས་སོ་སྙམ་ན་དོན་འདྲ་ཡང་ཆིག་ཐུབ་ཀྱི་མིང་བཏགས་མ་བཏགས་ཀྱི་ཁྱད་པར་ཡོད་པས་སོ་སོར་བཀོད་པ་ལ་འགལ་བ་མེད་དོ། །གསུམ་པ་ས་ལམ་མི་བགྲོད་རྫོགས་འཚང་རྒྱ་བ་དགག་པ་ནི། ཞང་ཚལ་པ་ལ་སོགས་པ་ཁ་ཅིག ཕྱག་རྒྱ་ཆེན་པོའི་ས་ལམ་ཐམས་ཅད་ཅིག་ཆར་དུ་ཆོད་འགྲོ་བས་ས་ལམ་གྱི་རིམ་པ་ངེས་པ་ཅན་མི་བགྲོད་པར་རྫོགས་འཚང་རྒྱ་བ་ཡིན་ཞེས་འདོད་པ་དང༌། འགའ་ཞིག་ནང་ན་རིམ་གཉིས་ཀྱི་རྟོགས་པ་མེད་པར་ཏི་སེ་ལ་སོགས་པའི་གནས་བསྐོར་བ་དང༌། ལ་ལ་ལུས་ལ་རྩ་མདུད་དང་རྩའི་འཁོར་ལོ་སོགས་མེད་ཅིང༌། འཁྲུལ་འཁོར་དང་རླུང་སྦྱོར་བསྒོམ་པ་སོགས་མི་དགོས་པར་འདོད་དོ། །དེ་དག་ནི་མི་འཐད་དེ། རྒྱུད་སྡེའི་དགོངས་པ་མི་ཤེས་པས་གསང་སྔགས་ཀྱི་བསྟན་པ་དང་ཤིན་ཏུ་འགལ་བ་ཡིན་པའི་ཕྱིར། དེ་ཡང་ཕྱི་རུ་ཡུལ་ཉི་ཤུ་རྩ་བཞི་ལ་སོགས་པ་རྣམས་བགྲོད་ཅིང་མཁའ་འགྲོ་དབང་དུ་གྱུར་པ་དང༌། ནང་དུ་རྩ་མདུད་རྣམས་གྲོལ་བ་ནི་ས་བཅུ་ལ་སོགས་པའི་ས་ལམ་གྱི་རིམ་པ་བགྲོད་པ་ཡི་རྟེན་འབྲེལ་ཉིད་ཀྱི་འབྱུང་བ་ཡིན་ཏེ། དཔེར་ན་རང་རྒྱུད་ལ་བླ་མེད་ཀྱི་ས་དང་པོའི་རྟོགས་པ་འཆར་བའི་རྟེན་འབྲེལ་འགྲིག་ན། ཕྱི་རོལ་དུ་པུ་ལླཱི་ར་མ་ལ་ཡ་ལ་སོགས་པའི་ཡུལ་བཞིའི་མཁའ་འགྲོ་དབང་དུ་འགྱུར་བ་དང༌། ནང་ལུས་ཀྱི་སྤྱི་བོ་ 

༼༣༨༦༽ ལ་སོགས་པའི་རླུང་སེམས་དབུ་མར་ཐིམ་པར་འགྱུར་བ་བཞིན་ནོ། །ཚུལ་འདི་དག་གི་དོན་ནི། རྣལ་འབྱོར་ཆེན་པོ་བླ་མེད་ཀྱི་རྒྱུད་ཀྱི་ས་ལམ་གྱི་སྐབས་སུ་ལྟོས་ཏེ། བརྟག་གཉིས་ཀྱི་བརྟག་པ་དང་པོའི་ལེའུ་བདུན་པ་ལས། གནས་དང་ཉེ་བའི་གནས་དང་ནི། །ཞེས་སོགས་སྔར་དྲངས་པ་དང༌། སམ་བུ་ཊ་ལས། རྩ་རྒྱུད་ནས་བཤད་པ་དེ་དག་འཁྲུགས་བསྡེབས་ཏེ་བརྟག་པ་ལྔ་པའི་དང་པོ་དང་དྲུག་པར་རྒྱས་པར་གསུངས་པ་དང༌། ཁྱད་པར། པུ་ལི་སོགས་པ་ཅི་གསུངས་པ། །ཕྱི་དང་ནང་དུ་ཡང་དག་བསམ། །ཞེས་ཕྱི་རོལ་ན་ཡུལ་ཆེན་ཇི་ལྟར་ཡོད་པ་ཡང་ནང་ལུས་ལ་ཡང་སྦྱར་བར་གསུངས་ཤིང༌། རྩ་བཤད་དེ་དག་གི་དོན་ནི། རྗེ་བཙུན་ཆེན་པོས། བདག་མེད་བསྟོད་པ་དང༌། བདག་ཉིད་ཆེན་པོའི་བདག་མེད་བསྟོད་འགྲེལ་ལས། རྒྱས་པར་གཏན་ལ་ཕབ་པས་དེ་དག་ཏུ་བལྟ་བར་བྱའོ། །བསྟོད་པ་རྩ་འགྲེལ་དེ་གཉིས་ནས་གསུངས་པའི་ས་ལམ་གྱི་རྣམ་གཞག་ནི། རྒྱུད་སྡེའི་ཉིང་ཁུ་བླ་ན་མ་མཆིས་པ་ཡིན་ནོ། །རྟེན་འབྲེལ་གྱི་གནད་བཤད་མ་ཐག་པ་དེས་ན་ས་ལམ་མ་བགྲོད་པར་ཡུལ་ཉེར་བཞི་སོགས་བགྲོད་པ་ནི་བཞད་གད་ཀྱི་གནས་ཡིན་ཏེ། ནང་དུ་ས་ལམ་བགྲོད་རྒྱུ་མེད་པར་ཕྱི་རུ་ཡུལ་ཆེན་རྣམས་བགྲོད་པ་ལ་དགོས་པ་ཅི་ཡང་མི་འདུག་པའི་ཕྱིར། དེས་ན་ནང་དུ་ས་ལམ་བགྲོད་པ་དང་ཕྱི་རུ་ཡུལ་ཆེན་བགྲོད་པ་གཉིས་ནི་ཕན་ཚུན་ལྟོས་གྲུབ་ཡིན་ཏེ། བདག་མེད་བསྟོད་འགྲེལ་ལས། ཕྱི་རོལ་ན་གནས་དང་ཉེ་བའི་གནས་ལ་སོགས་ཡུལ་ཉི་ཤུ་རྩ་བཞི་ཡོད་ལ། ངོ་བོ་སངས་རྒྱས་ཡིན་ཡང་རྣམ་པ་ས་དང་པོ་དང༌། གཉིས་པ་ལ་སོགས་པ་ཐོབ་པའི་ཚུལ་བཟུང་བའི་དཔའ་བོ་དང་རྣལ་འབྱོར་མ་གནས་སོ། །དེ་བཞིན་དུ་ ༼༣༨༧༽ ཡུལ་ཉི་ཤུ་རྩ་བཞི་ལུས་ལ་ཡང་གནས་ལ། དཔའ་བོ་དང་རྣལ་འབྱོར་མ་དང་རྗེས་སུ་མཐུན་པའི་རླུང་དང་བྱང་ཆུབ་ཀྱི་སེམས་ཀྱང་གནས་པས། དེ་རྣམས་དབུ་མར་ཐིམ་པས་ས་རྣམས་ཀྱི་རྟོགས་པ་སྐྱེ་ཞིང༌། ཕྱི་རོལ་གྱི་དཔའ་བོ་དང་རྣལ་འབྱོར་མ་བདག་གི་གྲོགས་སུ་འགྱུར་བ་ཡིན།

ཞེས་གསུངས་སོ། །འགྲེལ་པ་འདི་ལྟར་ན་ལུས་ཀྱི་ཡུལ་རྣམས་ཀྱི་རླུང་སེམས་དབུ་མར་ཐིམ་པས་སའི་རྟོགས་པ་སྐྱེ་བར་དངོས་སུ་བཤད་ལ། གཞུང་འདི་ལྟར་ན་ས་ལམ་བགྲོད་པའི་རྟེན་འབྲེལ་གྱིས་ཕྱིའི་ཡུལ་བགྲོད་པ་དང༌། ནང་ལུས་ཀྱི་རྩ་མདུད་གྲོལ་བ་རྣམས་འབྱུང་བར་བཤད་པས་རྒྱུ་འབྲས་སྔ་ཕྱིའི་ཁྱད་ཞུགས་པའི་དོགས་པ་ཆེ་བར་སྣང་ངོ༌། །རང་གི་བློ་ཚོད་ལྟར་ན་རྒྱུ་འབྲས་ཀྱི་གོ་རིམ་བསྟོད་འགྲེལ་ལས་དངོས་སུ་བཤད་པ་ལྟར་ཡིན་ལ། འོན་ཀྱང་རབ་དབྱེ་དང་མི་འགལ་ཏེ། ས་བགྲོད་པའི་རྒྱུ་རྐྱེན་ཚོགས་པའི་རྟེན་འབྲེལ་ལས། ནང་གི་གནས་དེ་དང་དེའི་རྩ་མདུད་གྲོལ་བ་ནི་རབ་དབྱེའི་དགོངས་པ་དང༌། རྩ་མདུད་གྲོལ་བའི་མོད་ལས་དེ་དང་དེའི་རྟོགས་པ་སྐྱེ་བ་ནི་བསྟོད་འགྲེལ་གྱི་དགོངས་པ་ཡིན་པར་སེམས་སོ། །དེས་ན་བགྲོད་པའི་རྟེན་འབྲེལ་ཞེས་པ་ས་བགྲོད་ཟིན་པའི་རྟེན་འབྲེལ་ལ་མ་འཁྲུལ་པ་གལ་ཆེའོ། །ས་ལམ་མ་བགྲོད་པར་འཚང་རྒྱ་བ་ཆིག་ཐུབ་ལས་སྐུ་གསུམ་འབྱུང་བར་འདོད་པ་དེའི་ནང་དུ་ཐུས་སོ་སྙམ་ན། དོན་ཐུས་ཤིང་འདོད་པ་པོ་ཡང་གཅིག་ཡིན་མོད། འོན་ཀྱང་ས་ལམ་བརྩི་བའི་རྨོངས་པ་འཁྲུལ། །ཞེས་པ་དེ་ལ་མི་འཐད་པའི་ཁ་གསལ་སྔར་མ་སོང་བ་སླར་དངོས་སུ་བརྗོད་པ་ཡིན་ནོ། །འདི་འདྲའི་རིགས་ཅན་མང་ངོ༌། །བཞི་པ་དབང་ལམ་མེད་པར་སྐུ་ ༼༣༨༨༽ བཞི་ཐོབ་པ་དགག་པ་ནི། གསང་སྔགས་ཀྱི་འབྲས་བུ་ལ་མོས་ཀྱང་རྒྱུ་ལ་མི་མོས་པ་ལ་ལ་སྨིན་བྱེད་ཀྱི་དབང་བཞི་མི་འདོད་ཅིང༌། གྲོལ་བྱེད་བསྐྱེད་རིམ་ལ་སོགས་ལམ་བཞིའི་རྣམ་གཞག་མི་འདོད་པར་རྡོ་རྗེ་ཐེག་པའི་ལམ་གྱི་འབྲས་བུ་ནི་སྤྲུལ་སྐུ་ལ་སོགས་པའི་སྐུ་བཞི་འབྱུང་བར་འདོད་པ་ཡིན་ནོ། །དེ་ལྟར་འདོད་པ་ཡང་རྒྱུ་འབྲས་ཀྱི་འབྲེལ་པ་ཕྱིན་ཅི་ལོག་ཏུ་འཁྲུལ་པའི་ཤེས་པ་ཡིན་པས་མི་འཐད་དེ། རྒྱུ་དུས་སུ་དབང་བཞི་དང་ལམ་བཞི་མེད་པར་འབྲས་དུས་སུ་སྐུ་བཞི་འབྱུང་བ་མཚར་ཆེ་བའི་ཕྱིར་རོ། །ལྔ་པ་འབྲས་བུའི་མཐར་ཐུག་འོད་གསལ་སྨྲ་བ་དགག་པ་ནི།

གསང་འདུས་རིམ་ལྔའི་རྣལ་འབྱོར་བསྒོམ་པར་ཁས་འཆེ་བ་ཁ་ཅིག རིམ་ལྔའི་མཐར་ཐུག་གི་འབྲས་བུ་ནི་འོད་གསལ་སྟོང་པ་ཉིད་ཡིན་ཞེས་སྨྲ་བ་ཐོས་སོ། །དེ་ལྟར་སྨྲ་བ་ནི་འཕགས་པ་ཡབ་སྲས་ཀྱི་དགོངས་པ་མ་ཡིན་ཏེ། རིམ་ལྔ་ལས། ཡང་དག་མཐའ་ལས་ལངས་ནས་ནི། །གཉིས་མེད་ཡེ་ཤེས་ཐོབ་པར་འགྱུར། །ཟུང་འཇུག་ཏིང་འཛིན་ལ་གནས་ནས། །ཞེས་པ་ནས། ཐམས་ཅད་མཁྱེན་པར་དེ་ནས་འགྱུར། །ཞེས་དང༌། སྤྱོད་བསྡུས་ལས། བྱང་ཆུབ་ཀྱི་ཤིང་དྲུང་ལ་བཞུགས་ནས་མཚན་ཕྱེད་ཀྱི་དུས་སུ་འོད་གསལ་མངོན་དུ་མཛད་དེ། སྒྱུ་མ་ལྟ་བུའི་ཏིང་ངེ་འཛིན་ལས་བཞེངས་ནས་འགྲོ་བ་རྣམས་ལ་སྟོན་པར་མཛད་པ་ཡིན་ནོ། །ཞེས་འོད་གསལ་སྟོང་ཉིད་ལས་ཟུང་འཇུག་གི་སྐུར་ལྡང་བ་འབྲས་བུ་མཐར་ཐུག་ཡིན་པར་གསུངས་པའི་ཕྱིར། འདི་ཙམ་འབྲས་བུ་ལ་འཁྲུལ་པ་འགོག་པ་ཞར་བྱུང་མ་གཏོགས། གཞན་འདི་དག་ནི་ས་ལམ་ལ་འཁྲུལ་པ་འགོག་པ་ཡིན་ཏེ། ས་ ༼༣༨༩༽ ལམ་མི་དགོས་པར་ཆིག་ཐུབ་ལས་སྐུ་གསུམ་འབྱུང་བ་སོགས་ནི་ས་ལམ་ལ་ལོག་པར་རྟོག་པ་ཆེ་ཤོས་ཡིན་པའི་ཕྱིར། དཔེར་ན་རིམ་གཉིས་མི་དགོས་པར་འདོད་པ་རིམ་གཉིས་ལ་ལོག་པར་རྟོག་པའི་གཙོ་བོ་ཡིན་པ་བཞིན་ནོ། །དེས་ན་འབྲས་བུའི་རྒྱུ་ལམ་ལ་ལོག་པར་རྟོག་པ་དང༌། འབྲས་བུ་ལ་ལོག་པར་རྟོག་པའི་ཤན་ཕྱེད་དགོས་ཤིང༌། ལུས་རྣམ་གཞག་ཏུ་ཡང༌། ས་དང་ལམ་གྱི་རྣམ་གཞག་དང༌། །ཞེས་ས་ལམ་ལ་མདོར་བསྟན་བཤད་ནས། འབྲས་བུ་ལ་མདོར་བསྟན་མ་བཤད་པས་ཀྱང་འབྲས་བུ་ལ་འཁྲུལ་པ་འགོག་པ་འདིར་རྒྱས་པར་མི་འབྱུང་བ་ཡིན་ནོ། །དཔྱོད་ལྡན་གྱིས་གོ་བར་འགྱུར་རོ། །འོན་ཀྱང་ས་ལམ་མ་བགྲོད་པར་འབྲས་བུ་ཐོབ་པར་འདོད་པ་འདི་དག་བཀག་པའི་ཤུགས་ལས་ས་ལམ་བགྲོད་ནས་འབྲས་བུ་མངོན་དུ་བྱེད་པ་དོན་གྱིས་བསྟན་པས། འབྲས་ཐོབ་བཤད་ཅེས་པའི་ས་བཅད་བྱས་པ་ལ་འགལ་བ་མེད་དོ། །གཉིས་པ་ས་ལམ་རྟེན་གྱི་གང་ཟག་འཁྲུལ་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི།

ཕྱག་རྒྱ་པ་ལ་ལས། གྲུབ་ཐོབ་ངན་ལ་རྟོགས་ལྡན་བཟང་བ་ཡིན་ཟེར་ཞིང༌། དེའི་ཤེས་བྱེད་གྲུབ་ཐོབ་བརྒྱད་ཅུའི་ནང་ན་ཡང༌། གྲུབ་ཐོབ་ཟེར་བ་ཙམ་ལས། རྟོགས་ལྡན་གྱི་མཚན་གསོལ་བ་མེད་ཅེས་ཟེར་བ་ཐོས་སོ། །གཉིས་པ་ལ་གསུམ་སྟེ། གྲུབ་ཐོབ་ངན་པར་འདོད་པ་སྨད་པར་བསྟན། གྲུབ་ཐོབ་འཕགས་ཉིད་ཡིན་པ་ལུང་དང་སྦྱར། དེས་ན་ས་སྟམ་སྨྲ་བ་བླུན་པོར་བསྟན་པའོ། །དང་པོ་ནི། འདི་འདྲ་སྨྲ་བ་འཛིན་པ་ལྟ་ཅི་སྨོས། ཐོས་པར་གྱུར་ ༼༣༩༠༽ ཀྱང་རྣ་བ་དགབ་པར་བྱ་སྟེ། གྲུབ་ཐོབ་ངན་པར་འདོད་པ་འདི་འདྲ་ནི་འཕགས་པའི་གང་ཟག་རྣམས་དང༌། རྩ་བརྒྱུད་ཀྱི་བླ་མ་གྲུབ་པའི་ས་ལ་བཞུགས་པ་རྣམས་ལ་སྐུར་འདེབས་ཡིན་པའི་ཕྱིར་རོ། །གཉིས་པ་ནི། འཕགས་པ་ལ་སྐུར་འདེབས་ཡིན་པ་དེའི་འཐད་པ་བཤད་ཀྱིས་ཉོན་ཏེ། གྲུབ་ཐོབ་ཆུང་ངུ་ནི་ས་དང་པོ་མཐོང་བའི་ལམ་ནས་ས་བདུན་པའི་བར་དང༌། གྲུབ་ཐོབ་འབྲིང་པོ་ནི་ས་བརྒྱད་པ་ནས་སངས་མ་རྒྱས་ཀྱི་བར་གྱི་ས་དང༌། གྲུབ་ཐོབ་ཆེན་པོ་ནི་སངས་རྒྱས་ཀྱི་ས་ཡིན་པས་ཐེག་ཆེན་འཕགས་པ་མ་ཡིན་པ་ལ་གྲུབ་ཐོབ་མེད་པའི་ཕྱིར། མདོ་སྡེ་རྒྱན་ལས་ཀྱང༌། འདི་སྐད་དུ་གསུངས་ཏེ། ཐེག་ཆེན་གྱི་ས་ཐམས་ཅད་གྲུབ་མ་གྲུབ་གཉིས་སུ་འདུས་པར་ཤེས་པར་བྱས་ནས་མོས་སྤྱོད་ཀྱི་ས་ནི་མ་གྲུབ་པ་དང༌། ས་དང་པོ་ཡན་ཆད་གྲུབ་པ་དག་ཏུ་ཤེས་པར་བྱ་ཞིང༌། དེ་ལ་ཡང་ས་བདུན་པ་མན་ཆད་དག་པ་སོགས་ལ་བལྟོས་ཏེ་མ་གྲུབ་པ་དང༌། ས་བརྒྱད་པ་སོགས་ནི་གྲུབ་པ་དང༌། སངས་རྒྱས་ཀྱི་ས་ནི་ཤིན་ཏུ་གྲུབ་པ་དག་ཏུ་ཡང་དག་པར་འདོད་པ་ཡིན་ནོ། །ཞེས་གསུངས་ཤིང༌། དེའི་དགོངས་པ་ཡང་གྲུབ་ཐོབ་ས་དང་པོ་ཡན་ཆད་ལ་འཇོག་པ་དེ་ཉིད་ཡིན་ནོ། །དེར་མ་ཟད་རྣལ་འབྱོར་དབང་ཕྱུག་ཆེན་པོའི་ལམ་འབྲས་ལས་ཀྱང་དོན་དེ་སྐད་དུ་གསུངས་ཏེ། སྔོན་བླ་མས་རྒྱུ་དུས་ན་བསྟན་པའི་འཁོར་འདས་དབྱེར་མེད་དེ་ཙམ་ན་རྟོགས། ཞེས་གྲུབ་མཐའ་བསྙོགས་པ་ས་དང་པོ་ནས་བཞག་པའི་ཕྱིར། དེ་ལྟར་ན་ངེད་ཀྱི་གྲུབ་ཐོབ་ནི་ས་ཐོབ་པ་དེ་འདྲ་ཡིན་ཞིང༌།

ཁྱེད་ཀྱིས་རྟོགས་ལྡན་གྱི་མཚན་ཉིད་འདི་ཡིན་ཞེས་ངོས་བཟུང་རྒྱུ་མེད་དེ། གྲུབ་ཐོབ་ལས་བཟང་བའི་རྟོགས་ལྡན་མདོ་རྒྱུད་ཀུན་ ༼༣༩༡༽ ལས་གསུངས་པ་མེད་པའི་ཕྱིར་རོ། །གསུམ་པ་ནི། རྒྱུ་མཚན་དེས་ན་གྲུབ་ཐོབ་ལས་བཟང་བའི་རྟོགས་ལྡན་བླུན་པོ་ལ་གྲགས་ཀྱི་མཁས་པ་ལ་གྲགས་པ་མ་ཡིན་ཏེ། དེ་ལྟ་བུ་ནི་བླུན་པོའི་ཁྱད་ཐོན་ཁོ་ནར་སྣང་བས་སོ། །སྤྱིར་རྟོགས་ལྡན་རང་ལུགས་ལ་མི་བཞེད་པ་ཡང་མ་ཡིན་ཏེ། བདག་ཉིད་ཆེན་པོ་ཉིད་ཀྱི་གསུངས་ལས། རྟོགས་ལྡན་སྐྱེས་བུ་དག་གིས་མཁྱེན་པར་མཛོད། །ཅེས་དང༌། རྟོགས་ལྡན་ཟེར་བ་མང་མོད་ཀྱི། །འཁྲུལ་པ་ཞིག་ན་རྟོགས་ལྡན་ཡིན། །ཞེས་བཤད་པས་སོ། །གསུམ་པ་ས་ལམ་རང་གི་ངོ་བོ་འཁྲུལ་པ་དགག་པ་ལ་གཉིས་ཏེ། ཉམས་མྱོང་ངན་ལ་གོ་འབྲིང་འདོད་པ་དགག རྩེ་གཅིག་སོགས་དང་ས་ལམ་སྦྱོར་བ་དགག་པའོ། །དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། གླིང་ཆེན་རས་པ་ལ་སོགས་པ་ལ་ལ་ཉམས་གོ་བ་རྟོགས་པ་རྣམ་པ་གསུམ་གྱི་ནང་ནས་ཉམས་ངན། གོ་བ་འབྲིང༌། རྟོགས་པ་བཟང་བ་ཡིན་ཟེར་རོ། །གཉིས་པ་ནི། དེ་ལྟར་སྨྲ་བ་འདི་ཡང་རེ་ཞིག་བརྟག་པར་བྱ་སྟེ། ཉམས་ཞེས་བྱ་བ་སྤྱིར་ཉམས་མྱོང་ཙམ་ལ་ཟེར་རམ། བསྒོམ་པའི་ཉམས་མྱོང་ལ་ཟེར་རམ། འོན་ཏེ་སོ་སོ་རང་རིག་པའི་ཡེ་ཤེས་ཀྱི་ཉམས་མྱོང་ལ་ཟེར། དང་པོ་ལྟར་ན་བཟང་ངན་སྣ་ཚོགས་ཡོད་དེ། སྤྱིར་སེམས་ཡོད་ཐམས་ཅད་ལ་ཉམས་མྱོང་དེ་ཡང་ཡོད་པ་ཡིན་པའི་ཕྱིར། གཉིས་པ་ལྟར་ན། ལམ་ཞུགས་ཀྱི་རྒྱུད་ཀྱི་ཉམས་མྱོང་ཡིན་པས་ངན་ཞེས་བྱར་མི་རུང་སྟེ། ཚོགས་ལམ་ཆུང་ངུ་ནས་མཐར་ཕྱིན་ལམ་དུ་བསྒོམ་པའི་ཉམས་དེ་ཡོད་པའི་ཕྱིར། ༼༣༩༢༽ གསུམ་པ་ལྟར་ན་འཕགས་པའི་གང་ཟག་ཆོས་ཉིད་མངོན་སུམ་དུ་རྟོགས་པ་རྣམས་ལ་དེ་ལྟ་བུའི་ཉམས་དེ་ཡོད་པ་ཡིན་པས་ངན་པར་ག་ལ་རུང་ངོ༌། །དེ་ལྟར་མཐའ་གསུམ་དུ་བརྟགས་པ་ལས་སེམས་ཅན་ཐམས་ཅད་ལ་ཡོད་པའི་ཉམས་མྱོང་ནི་ཚོར་བ་བདེ་སྡུག་བཏང་སྙོམས་གསུམ་པོ་གང་རུང་སེམས་ཅན་ཀུན་གྱི་ཉམས་སུ་མྱོང་བ་དེ་ཡིན་ཞིང༌།

ཚོགས་ལམ་ཆུང་ངུ་ནས་མཐར་ཕྱིན་ལམ་གྱི་བར་དུ་ཡོད་པའི་བསྒོམ་པའི་ཉམས་ནི། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ་ཞེས་དང༌། བསྒོམ་ཉམས་སྐྱོན་ཡོད་མེད་ཕྱེད་པས་ཞེས་བཤད་པའི་ཉམས་རྣམས་ཡིན་ནོ། །གོ་བ་འབྲིང་ལ་རྟོགས་པ་བཟང་བ་ཡང་མི་འཐད་དེ། དེ་གཉིས་ནི་རྣམ་གྲངས་ཀྱི་སྒྲ་ཐ་དད་ཡིན་པ་མ་གཏོགས་ངོ་བོ་གཅིག་ཡིན་པའི་ཕྱིར། དེས་ན་རྒྱ་སྐད་ས་མ་ཡ་ཞེས་པ། གོ་བ་དང་རྟོགས་པ་དང་ཁོང་དུ་ཆུད་པ་སོགས་མང་པོ་ཞིག་ལ་འཇུག་པ་ལ། ལོ་ཙཱ་བས་འགྱུར་མི་འདྲ་བའི་དབྱེ་བ་ཁོ་ན་ལས། གོ་བ་དང་རྟོགས་པ་ཐ་དད་དུ་བཏགས་པར་ཟད་དོ། །གལ་ཏེ་རྣལ་འབྱོར་པའི་རྟོགས་པ་གསལ་མི་གསལ་ལ་གོ་བ་དང་རྟོགས་པར་འདོགས་ན་ཐོགས་ཏེ། མིང་ལ་མི་བརྩད་དོ། །ཉམས་ངན་ལ་རྟོགས་པ་བཟང་བ་ཡང་མི་འཐད་དེ། སྔར་བཤད་པ་ལྟར་ལམ་འབྲས་ལ་སོགས་པའི་གཞུང་ལུགས་འགའ་ལས། བསྒོམ་པའི་ཏིང་ངེ་འཛིན་ལ་ཉམས་ཀྱི་སྣང་བ་དང༌། རྫོགས་པའི་སངས་རྒྱས་ཀྱི་ཡེ་ཤེས་ལ་དག་པའི་སྣང་བར་བཤད་པ་ཡོད་ཅིང༌། བསྒོམ་ཉམས་སྐྱོན་ཡོད་མེད་ཕྱེད་པས་ས་བཅུ་གསུམ་པའོ། །ཞེས་སངས་རྒྱས་ཀྱི་ས་ལ་ཉམས་སྐྱོན་མེད་ཡོད་པར་བཤད་ ༼༣༩༣༽ པ་ཡང་མཐོང་བས། དེ་འདྲའི་ཉམས་དང་རྟོགས་པ་ལ་བཟང་ངན་གྱི་རྣམ་དབྱེ་བྱར་མི་རུང་སྟེ། གཅིག་ཡིན་ནོ། །གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཀོང་ནེ་རུ་པ་ལ་དྭགས་པོ་ལྷ་རྗེས་རྩད་ཆོད་ནས་རྣལ་འབྱོར་བཞིའི་བསྒོམ་བྱ་བ་ཕྱག་རྒྱ་པ་རྣམས་ལ་གྲགས་ཤིང༌། ངོ་སྤྲོད་པའི་ཚེ་ན་རྩེ་གཅིག་གི་རྣལ་འབྱོར་ནི་མཐོང་ལམ་དང༌། སྤྲོས་བྲལ་གྱི་རྣལ་འབྱོར་ནི་ས་གཉིས་པ་ནས་བདུན་པའི་བར་དང༌། རོ་གཅིག་གི་རྣལ་འབྱོར་ནི་དག་པའི་ས་གསུམ་དང༌། བསྒོམ་མེད་ཀྱི་རྣལ་འབྱོར་ནི་སངས་རྒྱས་ཀྱི་ས་ཡིན་ནོ། །ཞེས་དྭགས་པོ་མན་ཆད་ཀྱི་ཕྱག་ཆེན་པ་རྣམས་ཟེར་རོ། །གཉིས་པ་ལ་གཉིས་ཏེ། ཆོས་མཐུན་བརྩི་ན་འགལ་མེད་ཙམ་ཞིག་བསྟན། ས་ལམ་དངོས་ལ་སྦྱར་ན་ཧ་ཅང་ཐལ་བའོ། །དང་པོ་ནི།

རྣལ་འབྱོར་བཞི་མཐོང་ལམ་སོགས་སུ་ངོ་སྤྲོད་པ་འདི་ཡང་ཕྱེ་སྟེ་བཤད་ཀྱིས་ཉོན་ཏེ། རྣལ་འབྱོར་བཞི་སོ་སོ་སྐྱེ་བོའི་གནས་སྐབས་ཡིན་ཡང་གལ་ཏེ་མཐོང་ལམ་སོགས་དང་ཆོས་མཐུན་བརྩི་བ་ཡིན་ནམ། འོན་ཏེ་འཕགས་པའི་ས་ཉིད་ཡིན་པའི་དབང་དུ་བྱས་ནས་དོན་བདེན་པའི་ས་ལམ་མཚན་ཉིད་པ་དངོས་སུ་བྱས་པ་ཡིན་དྲི་བར་བྱའོ། །དྲི་བ་དང་པོ་ལྟར་ན། སོ་སོ་སྐྱེ་བོའི་གང་ཟག་གི་རྟོགས་པ་མཐོ་དམན་ལ། འཕགས་པའི་ལམ་དང་ཆོས་མཐུན་ཙམ་བསྒྲིགས་པའི་མིང་འདོགས་ན་ནི་ཆོས་ནས་བཤད་ན་འགལ་བ་མེད་དེ། ཆོས་མཐུན་ཙམ་བསྒྲིགས་པའི་སའི་མིང་འདོགས་དེ་འདྲ་མང་དུ་བཤད་པས་སོ། །དཔེར་ན་དཀོན་བརྩེགས་ཀྱི་རྨི་ལམ་ངེས་བསྟན་གྱི་ལེའུ་ལས། ༼༣༩༤༽ ཐུབ་པའི་མཆོད་རྟེན་འཇིམ་པ་ལས་བྱས་པ་མཐོང་ན་ས་དང་པོ། དེ་བཞིན་དུ་རྡོ་ལས་བྱས་པ་མཐོང་ན་ས་གཉིས་པ། རྔཽ་ཐལ་ཏེ་ས་རྩིས་བྱུགས་པ་མཐོང་ན་ས་གསུམ་པ། སྟེགས་བུ་གདུགས་དང་བཅས་པ་བྱི་དོར་བྱས་པ་མཐོང་ན་ས་བཞི་པ། རྡོའི་ཀ་བ་དང་བཅས་པ་མཐོང་ན་ས་ལྔ་པ། གསེར་གྱི་ལན་བུས་སྦྲེལ་བ་མཐོང་ན་ས་དྲུག་པ། རིན་པོ་ཆེའི་དྲ་བས་ཕྱོགས་ཀུན་ནས་གཡོགས་པ་མཐོང་ན་ས་བདུན་པ། དྲིལ་བུ་གཡེར་ཁའི་དྲ་བས་ཕྱོགས་ཀུན་ནས་གཡོགས་པ་མཐོང་ན་ས་བརྒྱད་པ། ས་དགུ་པ་དང་བཅུ་པ་ལ་རྨི་ལམ་ལོག་པར་མཐོང་བ་མེད་པར་བདེན་པ་རང་མཐོང་བར་གསུངས་པ་དང༌། གསེར་འོད་དམ་པ་ནས་ཀྱང་དེ་དང་ཆ་འདྲ་བར་གསུངས་པ་སོགས་རྨི་ལམ་གྱི་རྟགས་ཀྱི་བྱེ་བྲག་མི་འདྲ་བ་བཅུ་ལ་ས་བཅུའི་དབྱེ་བ་མཛད་པ་མཐོང་ལ། འདི་དག་ནི་མོས་སྤྱོད་ཀྱི་ས་ལ་བཅུར་ཕྱེ་ནས་ས་བཅུ་སྦྱར་བ་ཡིན་གྱི། འཕགས་པའི་ས་མཚན་ཉིད་པ་མ་ཡིན་ཏེ། ཚོགས་ལམ་ལ་ས་གཅིག་དང༌། སྦྱོར་ལམ་དང་པོ་གསུམ་ལ་གསུམ་གསུམ་སྟེ་དགུར་ཕྱེ་བས་བཅུ་ལ་ས་བཅུའི་མིང་གིས་བཏགས་པ་ཡིན་ནོ། །འདི་དག་སའི་མིང་བཏགས་ཙམ་ལས་འཕགས་པའི་ས་མ་ཡིན་པ་དེ་བཞིན་དུ། རྩེ་གཅིག་དང་སྤྲོས་བྲལ་གྱི་རྣལ་འབྱོར་སོགས་ལ་ཡང་གལ་ཏེ་མདོ་དང་རྒྱུད་སྡེ་དང་བསྟན་བཅོས་རྣམ་དག་རྣམས་ལས་མོས་སྤྱོད་ཀྱི་ས་ལམ་དུ་གསུངས་པ་མཐོང་ན་ཆོས་མཐུན་བརྩི་བ་ཡིན་པས་མི་འགལ་ཏེ།

རྨི་ལམ་ངེས་བསྟན་སོགས་དང་མཚུངས་པས་སོ། །གསུངས་པ་མཐོང་ན་དེ་ལྟ་མོད་ཀྱི་འོན་ཀྱང་རྣལ་འབྱོར་ ༼༣༩༥༽ བཞི་ས་དང་སྦྱར་བ་འདི་འདྲ་བཤད་པ་མེད་དེ། རང་བཟོ་ཁོ་ན་ཡིན་པས་སོ། །གཉིས་པ་ནི། ཁྱེད་ཀྱིས་ངོས་བཟུང་བའི་རྣལ་འབྱོར་བཞིའི་རྟོགས་པ་ཅི་སྟེ་འཕགས་པའི་ས་མཚན་ཉིད་པར་བྱེད་ན་མདོ་རྒྱུད་ཚུན་དང་འགལ་བར་འགྱུར་ཏེ། ད་ལྟ་སོ་སོ་སྐྱེ་བོའི་གནས་སྐབས་སུ་མཐོང་ལམ་སོགས་ཀྱི་རྟོགས་པ་སྐྱེས་པ་ལ་འཕགས་པའི་ཡོན་ཏན་སྟོན་རྒྱུ་ཅི་ཡང་མེད་པ་མདོ་རྒྱུད་ལས་ས་ལམ་གྱི་ཡོན་ཏན་བསམ་གྱིས་མི་ཁྱབ་པ་གསུངས་པ་རྣམས་དང་འགལ་ཞིང༌། མཁས་པ་དག་གིས་བཞད་གད་ཀྱི་གནས་སུ་ཡང་འགྱུར་བའི་ཕྱིར། ཆིག་ཐུབ་ཙམ་ལས་སྐུ་གསུམ་འབྱུང་ཞེས་པ། །ས་ལམ་དོན་གྱིས་འདོར་ཞིང་ཐབས་ཀྱི་ཆ། །དངོས་སུ་འགོག་པའི་སྲིན་བྱའི་ཅ་ཅོ་ནི། །ལུང་རིགས་འཆི་མེད་དཔུང་གིས་ཚར་བཅད་ནས། །ཐབས་ཤེས་ཟུང་འབྲེལ་ལམ་གྱི་འཚང་རྒྱ་བར། །མདོ་རྒྱུད་གཉིས་ཀའི་དབུ་རྨོག་དེ་ནས་བཙན། །ལ་ལ་སྟོང་རྐྱང་བསྒོམས་ལས་སྐུ་གསུམ་དང༌། །ལ་ལ་ཟུང་འཇུག་བསྒོམས་ལས་འོད་གསལ་དང༌། །ཁ་ཅིག་ས་ལམ་མ་བགྲོད་འཚང་རྒྱ་སོགས། །ལ་ལ་དབང་ལམ་མི་འདོད་སྐུ་བཞི་འདོད། །དེ་དག་རིགས་པ་དང་འགལ་རྒྱུད་སྡེ་དང༌། །དངོས་སུ་འགལ་བས་རྣ་བའི་བདུད་རྩི་མིན། །ཁ་ཅིག་རིམ་གཉིས་འབྲས་བུའི་མཐར་ཐུག་ནི། །འོད་གསལ་ཡིན་ཞེས་འབྲས་ལ་ལོག་རྟོག་ཀྱང༌། །འཕགས་པའི་དགོངས་མིན་སྨྲ་བ་བཤོལ་ན་ལེགས། །ཁ་ཅིག་གྲུབ་ཐོབ་ངན་ཞིང་རྟོགས་ལྡན་རྣམས། །བཟང་བ་ཡིན་ཞེས་ས་ཐོབ་འཕགས་པ་ལ། །སྐུར་འདེབས་དབྱངས་སུ་ལེན་ཡང་རྣ་བ་དགབ། །ལ་ལ་ 

༼༣༩༦༽ ཉམས་དང་གོ་བ་རྟོགས་པ་ལ། །བཟང་ངན་རིམ་དབྱེ་རིགས་པས་བརྟགས་ན་འཇིག །ཕྱག་རྒྱ་པ་དག་རྣལ་འབྱོར་བཞི་བསྒོམ་ལ། །ད་ལྟ་ཉིད་ནས་འཕགས་པ་མཚན་ཉིད་པར། །ངོ་སྤྲོད་མདོ་རྒྱུད་ལུང་ལ་འཛེམ་མེད་མཐོང༌། །ཆོས་ནས་གསུངས་ཤིང་ཆོས་མཐུན་ཙམ་བརྩི་ན། །འགལ་མེད་ཅེས་ཀྱང་སྣང་བའི་བདུད་རྩི་འདི། །རེ་ཞིག་བགོ་སྐལ་ཉིད་དུ་འོས་མིན་ནམ། །དེ་ལྟར་ས་ལམ་ལོག་རྟོག་མུན་པའི་ཚོགས། །བསལ་བས་འབྲས་བུའི་ཉིན་བྱེད་ད་ལྟ་འཆར། །ས་ལམ་གྱི་རྣམ་གཞག་བསྟན་ཟིན་ཏོ།། །།དེ་ལྟར་སོ་ཐར་ལ་ལུགས་གཉིས་སུ་དབྱེ་བ་ནས་བཟུང་སྟེ་འདིའི་བར་གྱིས་བསྟན་བཅོས་ཀྱི་སྐབས་ཀྱི་བརྗོད་བྱ་སྡོམ་པ་གསུམ་གྱི་ཉམས་ལེན་རྒྱས་པར་བཤད་ཟིན་ནས། ད་ནི་གཉིས་པ་རྩོད་པ་སྤང་བ་ལ་གཉིས་ཏེ། རྩོད་པ་དང༌། ལན་ནོ། །དང་པོ་ནི། དམ་པ་འཕྱར་ཆུང་ལ་སོགས་པ་ཁ་ཅིག་ཐེག་པ་ཆེ་ཆུང་གི་ལྟ་བསྒོམ་སྤྱོད་འབྲས་ཐམས་ཅད་ཐེག་པ་རང་རང་གི་གཞུང་ལུགས་ནས་བཤད་པ་བཞིན་ཐེག་པ་རང་ས་ན་བདེན་པ་ཡིན་པས། གཅིག་གིས་གཅིག་དགག་པར་མི་ནུས་ཞེས་ཀུན་ལ་སྒྲོག་པར་བྱེད་དོ། །གཉིས་པ་ལ་བཞི་སྟེ། སྨྲས་ཚད་བདེན་པ་ཡིན་པ་དགག གྲུབ་མཐའ་ཐམས་ཅད་བདེན་པ་དགག བདེན་བརྫུན་ཡོད་ཀྱང་འདོར་བར་བསྟན། སངས་རྒྱས་ཐེག་ཀུན་བདེན་པ་དགག་པའོ། །དང་པོ་ནི། ཐེག་པ་རང་ས་ན་བདེན་པའི་དོན་སྨྲས་ཚད་བདེན་པ་ལ་བྱེད་དམ། གྲུབ་མཐའ་ཀུན་བདེན་པ་ལ་བྱེད། དང་པོ་ལྟར་ན་བརྫུན་ཚིག་ཤེས་བྱ་ལ་མི་ ༼༣༩༧༽ སྲིད་པར་ཐལ། གལ་ཏེ་དྲི་བ་དང་པོ་ལྟར་སྨྲས་ཚད་བདེན་པའི་ཕྱིར། གཉིས་པ་ནི། འོན་ཏེ་དྲི་བ་གཉིས་པ་ལྟར་གྲུབ་མཐའ་ཀུན་བདེན་ན་ནི། དབང་ཕྱུག་པ་སྲོག་གི་མཆོད་སྦྱིན་བྱས་པས་ཐར་པ་ཐོབ་པར་འདོད་པ་འཚེ་བ་ཆོས་སུ་སྨྲ་བ་དང༌། རྒྱང་འཕེན་པ་འཇིག་རྟེན་ཕ་རོལ་མེད་པར་སྨྲ་བ་སོགས་ལྟ་ལོག་ཐམས་ཅད་བདེན་པར་འགྱུར་ཏེ། གྲུབ་མཐའ་ཀུན་བདེན་པའི་ཕྱིར། གསུམ་པ་ནི། གལ་ཏེ་མུ་སྟེགས་མཆོག་གཅེར་བུ་པ་རྣམས་ལ་རྟག་པའི་དངོས་པོ་དང༌།

ཤིང་སེམས་ལྡན་དུ་འདོད་པ་སོགས་བརྫུན་པའང་དུ་མ་ཡོད་མོད་ཀྱང༌། སྦྱིན་དང་ཚུལ་ཁྲིམས་དང་བཟོད་པ་དང་བསམ་གཏན་བསྒོམ་པ་སོགས་བདེན་པའང་དུ་མ་ཡོད་པའི་ཕྱིར་ན། བདེན་པའི་ཆ་ནས་གྲུབ་མཐའ་ཀུན་རང་ས་ན་བདེན་པ་ཡིན་ནོ་སྙམ་ན། དེ་ཙམ་གྱིས་བདེན་པར་མི་འགྱུར་ཏེ། སྦྱིན་པ་དང་ཚུལ་ཁྲིམས་སོགས་ཕལ་ཆེར་བདེན་མོད་ཀྱང༌། དཀོན་མཆོག་གསུམ་ལ་སྐྱབས་སུ་མི་འགྲོ་བས་སྐྱབས་གནས་ཀྱི་གནད་དང༌། རྟག་ཆད་གང་རུང་དུ་ལྷུང་བས་ལྟ་བའི་གནད་དང༌། མེ་ལྔ་བསྟེན་པ་སོགས་ཐར་ལམ་དུ་འདོད་པས་ཐབས་ཀྱི་གནད་རྣམས་འཁྲུལ་པས་ན། སྦྱིན་སོགས་ཀྱི་ཆོས་གཞན་བཟང་ཡང་འཁོར་བའི་སྡུག་བསྔལ་ལས་སྐྱོབ་མི་ནུས་པ་ཡིན་ནོ། །བཞི་པ་སངས་རྒྱས་ཐེག་ཀུན་བདེན་པ་དགག་པ་ལ་གསུམ་སྟེ། སངས་རྒྱས་གསུང་ལ་དྲང་ངེས་སོགས་སུ་བྱེད། དེས་ན་བདེན་བརྫུན་རྣམ་དབྱེ་སོ་སོར་བསྟན། དེ་ལ་སླར་ཡང་གཞན་གྱི་དོགས་པ་སྤོང་བའོ། །དང་པོ་ནི། སྨྲས་ཚད་དང་གྲུབ་མཐའ་ཀུན་ ༼༣༩༨༽ མི་བདེན་ཡང༌། ཅི་སྟེ་སངས་རྒྱས་ཀྱི་ཐེག་པ་ཀུན་རང་ས་ན་བདེན་ནོ་ཞེ་ན། འདི་ཡང་འཐད་མི་འཐད་ཅུང་ཟད་བརྟག་པར་བྱ་སྟེ། སྤྱིར་སངས་རྒྱས་ཀྱི་གསུང་ལ་བརྗོད་བྱ་བདེན་བརྫུན་གྱི་སྒོ་ནས་དྲང་དོན་དང་ངེས་དོན་གྱི་མདོ་རྣམ་པ་གཉིས། རྗོད་བྱེད་ཀྱི་སྒོ་ནས་ཚིག་སྒྲ་ཇི་བཞིན་པ་དང༌། ཇི་བཞིན་པ་མ་ཡིན་པ་གཉིས་སུ་གནས། ཐེག་པའི་སྒོ་ནས་གདུལ་བྱ་འཇིག་རྟེན་པ་བསྟན་པ་ལ་མ་ཞུགས་པ་རྗེས་སུ་གཟུང་བའི་ཐེག་པ་དང༌། བསྟན་པ་ལ་ཞུགས་པ་ལ་འཇིག་རྟེན་ལས་འདས་པར་བཞག་པ་རྗེས་སུ་གཟུང་བའི་ཐེག་པ་གཉིས་སུ་གནས། བཤད་ཚུལ་གྱི་སྒོ་ནས་དགོངས་པ་ཅན་དང་ལྡེམ་པོར་དགོངས་པ་དང༌། སྒྲ་ཇི་བཞིན་དུ་དྲང་པོར་དགོངས་པ་དང་གསུམ་ཡོད་དོ། །དེ་ལྟར་གསུམ་ལས། ཐུབ་པས་འཇིག་རྟེན་པ་རྣམས་དང་མཐུན་པར་བྱས་པས་སངས་རྒྱས་ཀྱི་བསྟན་པ་ལ་འཇུག་པ་ལ་དགོངས་ནས་གཟུགས་སོགས་ཕྱི་རོལ་གྱི་དོན་དུ་གསུངས་པ་ཡིན་ཏེ། སློབ་དཔོན་དབྱིག་གཉེན་གྱིས།

གཟུགས་སོགས་སྐྱེ་མཆེད་ཡོད་པར་ནི། །དེ་འདུལ་བ་ཡི་སྐྱེ་བོ་ལ། །དགོངས་པའི་དབང་གིས་གསུངས་པ་སྟེ། །རྫུས་ཏེ་བྱུང་བའི་སེམས་ཅན་བཞིན། །ཞེས་གསུངས་པ་ལྟར་རོ། །ཐ་སྙད་ཅུང་ཟད་དཔྱོད་པའི་རིགས་པ་ལ་དགོངས་ནས། གཟུགས་སོགས་སྣང་བའི་ཆོས་རྣམས་སེམས་སུ་གསུངས་པ་ཡིན་ཏེ། མདོ་སྡེ་ས་བཅུ་པ་ལས་ཁམས་གསུམ་པོ་འདི་དག་ནི་སེམས་ཙམ་མོ། །ཞེས་དང༌། ལངྐར་གཤེགས་པ་ལས། ཕྱི་རོལ་སྣང་བ་ཡོངས་མེད་དེ། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་གསུངས་སོ། །མཐར་ཐུག་དོན་ ༼༣༩༩༽ དམ་སྤྱོད་པའི་སྐབས་ལ་དགོངས་ནས་ནི་ཆོས་ཀུན་མཐའ་བཞིའི་སྤྲོས་པ་དང་བྲལ་བར་གསུངས་པ་ཡིན་ཏེ། ཤེར་ཕྱིན་ལས་གཟུགས་སོགས་རང་བཞིན་མེད་པར་གསུངས་པས་སོ། །གཉིས་པ་ནི། སངས་རྒྱས་ཀྱི་གསུང་ལ་དྲང་ངེས་སོགས་ཀྱི་དབྱེ་བ་མང་དུ་ཡོད་པ་དེས་ན། དྲང་དོན་དང་ཇི་བཞིན་མ་ཡིན་པའི་སྒྲ་དང༌། དགོངས་པ་དང་ལྡེམ་དགོངས་དང༌། འཇིག་རྟེན་པའི་ཐེག་པ་ལ་དགོངས་ཏེ་གསུངས་པའི་མདོ་རྒྱུད་ཀུན་ནི། སངས་རྒྱས་ཐེག་པའི་ལུགས་ཡིན་ཡང་དེ་ལྟར་བདེན་པར་མི་གཟུང་སྟེ། དེ་དག་ནི་དགོངས་པ་དང་དགོས་པའི་དབང་གིས་གསུངས་པ་གཙོ་ཆེ་བའི་ཕྱིར། ངེས་དོན་དང་ཇི་བཞིན་གྱི་སྒྲ་དང༌། འཇིག་རྟེན་ལས་འདས་པའི་ཐེག་པ་དང༌། དྲང་པོར་དགོངས་པ་རྣམས་ནི་ཇི་ལྟར་གསུངས་པ་བཞིན་བདེན་པར་གཟུང་སྟེ། དེ་དག་ནི་དགོངས་པ་དང་དགོངས་པ་ལ་མི་ལྟོས་པར་བརྗོད་བྱ་བདེན་པ་ཉིད་དུ་གསུངས་པའི་མདོ་ཡིན་པའི་ཕྱིར་རོ། །གསུམ་པ་ནི། འོ་ན་གལ་ཏེ་མུ་སྟེགས་བྱེད་ལ་ཡང་བྱམས་དང་སྙིང་རྗེ་དང་སྦྱིན་སོགས་བདེན་པའི་ཆོས་ཀྱང་མང་པོ་སྣང་ལ། སངས་རྒྱས་ཀྱི་གསུང་ལ་ཡང་དྲང་དོན་དང་དགོངས་པ་དང་ལྡེམ་དགོངས་སོགས་བདེན་པ་མ་ཡིན་པ་ཡང་དུ་མ་གསུངས་པས་ན། སངས་རྒྱས་ཀྱི་གསུང་གུས་པས་ལེན་ལ། མུ་སྟེགས་བྱེད་སྤོང་བའི་རྒྱུ་མཚན་ཅི་ཞེ་ན། སངས་རྒྱས་ཀྱི་གསུང་གུས་པས་ལེན་ལ།

ཅིག་ཤོས་སྤོང་བའི་རྒྱུ་མཚན་ཡོད་དེ། སངས་རྒྱས་ཀྱིས་རེ་ཞིག་དྲང་དོན་གྱིས་ཁ་ཁྲིད་ནས་མཐར་བདེན་པ་ཉིད་ལ་སྦྱོར་བར་མཛད། མུ་སྟེགས་ ༼༤༠༠༽ ཀྱིས་འཕྲལ་བདེན་པས་ཁ་ཁྲིད་ནས་མཐར་བརྫུན་པ་ཉིད་ལ་སྦྱོར་བར་བྱེད་པའི་ཕྱིར། གནད་དེས་ན་བདག་ཅག་སངས་རྒྱས་ལ་གུས་ལ། ཅིག་ཤོས་འདོར་བའི་རྒྱུ་མཚན་དེ་ལྟར་ཡིན་ནོ། སངས་རྒྱས་དང་མུ་སྟེགས་ཀྱི་ཁྱད་པར་དེ་བཞིན་དུ། གངས་ཅན་འདི་ན་ཡང་སྔོན་ལ་རྣམ་ཐར་བཟང་པོ་བསྟན་ནས་མཐར་ལོག་པའི་ཆོས་ལ་སྦྱོར་བ་རྣམས་མུ་སྟེགས་ཀྱི་ཆོས་ལུགས་བཞིན་ངེད་ཀྱིས་སྤངས་ལ། ཐེག་པ་སྣ་ཚོགས་ཀྱིས་བཀྲི་ཚུལ་བསྟན་ནས་ལྟ་བ་དང་ཐབས་ཀྱི་གནད་རྣམས་སངས་རྒྱས་གསུང་བཞིན་དུ་ཡང་དག་པར་སྟོན་པར་མཛད་པའི་བླ་མ་དམ་པ་དེ་ནི་སངས་རྒྱས་ཉིད་དུ་བདག་གིས་བཟུང་ཞིང་བསྟེན་པ་ཡིན་ཏེ། འདོར་ལེན་གྱི་གནད་མ་འཁྲུལ་པ་ཡིན་ནོ། །གསུམ་པ་གནད་མ་འཁྲུལ་པར་གདམས་པའི་སྒོ་ནས་མཇུག་བསྡུ་བ་ལ་གསུམ་སྟེ། མ་འཁྲུལ་གནད་རྣམས་བསྒྲུབ་པར་གདམས། འཁྲུལ་པའི་གྲུབ་མཐའ་འགོག་པར་གདམས། གློ་བུར་ཆོས་ལ་བརྟག་དཔྱད་བསྟན་པའོ། །དང་པོ་ལ་གཉིས་ཏེ། གནད་བཅོས་ཉེས་དམིགས་ཆེ་བས་སྤང་བར་གདམས། གནད་བཅོས་བདུད་རྣམས་ཤེས་ནས་སྤང་བར་གདམས་པའོ། །དང་པོ་ལ་གསུམ་སྟེ། ཚིག་གི་གནད་བཅོས་སྔོན་བྱུང་དཔེ་དང་སྦྱར། དོན་གྱི་གནད་བཅོས་ད་ལྟའི་དཔེ་དང་སྦྱར། དེས་ན་ཉེས་དམིགས་ཆེ་བས་སྤོང་བར་གདམས་པའོ། །དང་པོ་ནི། སྔར་བཤད་པ་དེ་ལྟར་སྡོམ་གསུམ་གྱི་ཉམས་ལེན་གྱི་གནད་རྣམས་མ་འཁྲུལ་བར་བསྒྲུབ་དགོས་པ་ཡིན་ཏེ། སྦྱིན་སོགས་ཀྱི་ཆོས་གཞན་ཕལ་ཆེར་ལེགས་པར་སྟོན་ན་ཡང༌། ལྟ་བསྒོམ་སྤྱོད་གསུམ་གྱི་ཆོས་ཀྱི་གནད་རྣམས་བཅོས་པ་ ༼༤༠༡༽ ནི་ཤིན་ཏུ་འཇིགས་པ་ཆེན་པོར་བལྟ་བར་བྱ་ཞིང༌། གནད་བཅོས་པ་དེ་འདྲ་བ་ལས་སྐྱོན་བྱུང་བ་སྔོན་ཆད་ཀྱང་མང་བས་སོ། །ཇི་ལྟར་ན། འདས་པའི་དུས་ན་སྔོན་བྱུང་བ་སྲིན་པོའི་རྒྱལ་པོ་ལངྐ་མགྲིན་བཅུ་ཞེས་བྱ་བས།

ཡུན་རིང་པོར་འབད་པས་དབང་ཕྱུག་ཆེན་པོ་བསྒྲུབས་ཤིང་སྦྱིན་སྲེག་གི་མཆོད་པ་བྱས་པས་དབང་ཕྱུག་ཆེན་པོས། ཚེ་ལོ་གྲངས་ས་ཡ་བཅུ་གཉིས་དང༌། དེའི་སྟེང་དུ་ས་ཡ་ཕྱེད་ཀྱི་ལྷག་པ་སྟེ་འབུམ་ཕྲག་ལྔ་དང་བཅས་པ་ཐུབ་པའི་དངོས་གྲུབ་སྦྱིན་ནོ། །དེ་ལ་ཁྱབ་འཇུག་ཕྲག་དོག་གིས་གཟིར་ནས། མགྲིན་བཅུ་ལ་ནི་ལོག་པའི་ཚིག་འདི་སྐད་སྨྲས་ཏེ། ཁྱོད་ཀྱི་མགོ་བོ་སྲེགས་ནས་སྦྱིན་སྲེག་བྱས་པའི་དཀའ་སྤྱད་ཀྱི་འབད་པ་ཆེ་མོད་ཀྱི། དབང་ཕྱུག་གིས་ནི་དངོས་གྲུབ་གནང་བ་ཆུང་བས། ད་དུང་སྔར་བྱིན་པའི་དངོས་གྲུབ་དེ་མ་ཡིན་པའི་ལོ་གྲངས་ས་ཡ་ཕྲག་ཕྱེད་ཐུབ་པ་སློངས་ཤིག་ཅེས་སྨྲས་སོ། །མགྲིན་བཅུས་དེ་བདེན་པར་བསམས་ནས་ནི། ལྷ་དབང་ཕྱུག་ཆེན་པོ་ལ་དོན་དེ་ཞུས་པས། དབང་ཕྱུག་ཆེན་པོས་ཀྱང་དེ་ལྟར་དུ་སྔར་བྱིན་པའི་ཚེ་ཚད་མ་ཡིན་པའི་ལོ་གྲངས་ས་ཡ་ཕྲག་ཕྱེད་ཐུབ་པར་གྱུར་ཅིག་ཅེས་སྦྱིན་པས། སྔར་བྱིན་པའི་ཚེ་ཚད་མ་ཡིན་པའི་ཞེས་གནད་བཅོས་པའི་ཚིག་དེ་ཡིས་སྔར་ས་ཡ་ཕྲག་ཕྱེད་དང་བཅུ་གསུམ་ཐུབ་པ་སྦྱིན་པའི་དངོས་གྲུབ་ཐམས་ཅད་ཡལ་ནས་ས་ཡ་ཕྲག་ཕྱེད་ལས་མ་ཐུབ་པར་གྱུར་ཏོ། །དེ་བཞིན་དུ་ལྷ་མ་ཡིན་གྱི་དབང་པོ་གསེར་ཅན་གྱིས། དབང་ཕྱུག་ཆེན་པོ་ལྷའི་ལོ་འབུམ་ཕྲག་དྲུག་ཅུ་བསྒྲུབས་པས་འགྲུབ་སྟེ། ཁང་པའི་ནང་དང་ཕྱི་དང་ས་དང་ནམ་མཁར་མི་གསོད་པ་དང༌། དུག་ ༼༤༠༢༽ དང་མཚོན་དང་མི་དང་མི་མ་ཡིན་པས་མི་གསོད་པའི་དངོས་གྲུབ་སྦྱིན་ནོ། །དེ་ནས་སྐབས་ཤིག་ལ་གསེར་ཅན་གྱི་བུ་ལ་ཁྱབ་འཇུག་གིས། ཁྱོད་རང་ཕའི་གན་དུ་སོང་ལ་ཐེམ་པའི་སྟེང་དུ་ཁྲི་བརྩེགས་པ་ལ་ཕ་ཞོག དེའི་མདུན་དུ། རི་བོ་ལ་ནི་ཐུབ་པ་བཞུགས། །ཞེས་སོགས་ཀྱི་བསྟོད་པ་འདི་སྨྲོས་ཤིག་ཅེས་སྨྲས་སོ། །བུས་དེ་བཞིན་དུ་བྱས་པས། ཁྱབ་འཇུག་ལུས་པོ་མི། མགོ་བོ་སེང་གེ སྡེར་མོ་ལྕགས་ལས་བྱས་པ་ཞིག་བྱུང་སྟེ། གསེར་ཅན་པང་དུ་བཞག་ནས། སྡེར་མོས་ལྟོ་བ་དཔྲལ་ཏེ་བསད་ཅེས་ཐོས་ལ།

དེ་བས་ན་གསེར་ཅན་གྱི་དངོས་གྲུབ་ཀྱང་གནད་བཅོས་པ་དེ་འདྲའི་ཚུལ་གྱིས་ཉམས་པ་ཡིན་ནོ། །དེ་བཞིན་དུ་དེང་སང་གི་སྔགས་ལ་ཡང༌། ཨོཾ་མེད་པའི་གསང་སྔགས་ལ་སྐྱེས་བུ་གཡོན་ཅན་གྱིས་ནི་ཨོཾ་བཅུག་པས་གནད་བཅོས་པར་སོང་བས། སྔགས་ཀྱི་ནུས་པ་ཉམས་པར་མཐོང་ལ། དེ་བཞིན་དུ་མཇུག་ཏུ་སྭཱཧཱ་དང༌། ཧཱུྃ་ཕཊ྄་དང༌། ཤནྟིཾ་དང་མཱ་ར་ཡ་ལ་སོགས་པ་ཡོད་པ་རྣམས་ལ་མེད་པའི་རིགས་འདྲ་སྦྱར་ནས་ཁྲི་བ་དང་མེད་པ་རྣམས་ལ་ཡོད་པའི་རིགས་འདྲ་སྦྱར་ནས་བསྣན་པ་དང༌། གཞན་ཡང་གཤིན་རྗེ་གཤེད་ཀྱི་ཡ་བརྒྱད་ཀྱི་འཁྲུལ་འཁོར་འགོད་ཚུལ་སོགས་སྔགས་ཀྱི་གནད་རྣམས་ལ། གཡོན་ཅན་རྣམས་ཀྱིས་ཤེས་བཞིན་དུ་བཅོས་པ་དང༌། འགའ་ཞིག་རང་བཟོས་བཅོས་པ་ཡིས་གསང་སྔགས་ཀྱི་ནུས་པ་རྣམས་ཉམས་ཤིང་རིང་དུ་འགྱངས་པ་མང་པོ་མཐོང་ངོ༌། །སྔགས་ལ་ལྷག་ཆད་བྱུང་བས་གནད་འཕྱུགས་པ་དེ་བཞིན་དུ། ལྟ་བསྒོམ་སྤྱོད་གསུམ་གྱི་ཆོས་ཀྱི་གནད་རྣམས་ཀྱང་ ༼༤༠༣༽ ཅུང་ཟད་ཅུང་ཟད་བཅོས་པ་ལས་དངོས་གྲུབ་མི་ཐོབ་ཅིང་ཉམས་པར་འགྱུར་བ་ཡིན་ཏེ། གསང་བ་སྤྱི་རྒྱུད་ལས། གཞན་དུ་ཆོ་ག་ཉམས་པའི་ཕྱིར། །གྲུབ་པ་ནམ་ཡང་ཡོད་མ་ཡིན། །ཞེས་དང༌། འདུལ་བར་བསྒྲུབ་བྱའི་མིང་མ་བརྗོད་པ་ལྟ་བུ་ཆོ་གའི་ཚིག་ཟུར་ཅུང་ཟད་ཉམས་པ་ལ་ཡང་ལས་མི་ཆགས་པར་གསུངས་པའི་ཕྱིར་རོ། །གཉིས་པ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། ཟུར་ཅུང་ཟད་བཅོས་པ་ལས་དངོས་གྲུབ་ཉམས་པ་དེ་བཞིན་དུ། ཡན་ལག་གི་ཆོས་གཞན་ལེགས་ན་ཡང་གལ་ཆེ་བའི་གནད་རྣམས་བཅོས་ན་རང་རང་གི་ཆོས་ཐམས་ཅད་འཇིག་པ་ཡིན་ཏེ། དཔེར་བརྗོད་ད་ལྟ་ཉིད་དུ་འཆད་པར་འགྱུར་བས་སོ། །དེ་ཡང་གནད་བཅོས་ན་ཆོས་གཞན་གྱིས་གོ་མི་ཆོད་པ་དེས་ན། ཉན་ཐོས་ཀྱི་ཐེག་པ་ལ་སྤྱོད་པ་སྡོམ་པ་ལེན་པའི་ཚུལ་དང༌། ལྟ་བ་འཕགས་པའི་བདེན་བཞིའི་གནད་བཅོས་ན་ཉན་ཐོས་ཀྱི་ཆོས་ཐམས་ཅད་འཇིག་སྟེ། ལྟ་སྤྱོད་ཀྱི་གནད་འཁྲུལ་པས་ཆོས་གཞན་བཟང་ཡང་ཉན་ཐོས་ཀྱི་ལམ་དུ་མི་འགྱུར་བའི་ཕྱིར།

ཐེག་ཆེན་ཕ་རོལ་ཏུ་ཕྱིན་པ་ལས། སེམས་བསྐྱེད་ལེན་པའི་ཆོ་ག་དང༌། བསླབ་བྱ་བདག་གཞན་མཉམ་བརྗེ་བསྒོམ་ཚུལ་གྱི་གནད་བཅོས་ན་ཐེག་པ་ཆེན་པོའི་ཆོས་ཀུན་འཇིག་སྟེ། ཐེག་ཆེན་གྱི་བསྟན་པའི་སྙིང་པོ་བཅོས་པས་ཐེག་ཆེན་རྣམ་དག་དུ་མི་འགྱུར་བའི་ཕྱིར། གསང་སྔགས་ལ་སྨིན་བྱེད་ཀྱི་དབང་བསྐུར་དང༌། ལམ་རིམ་གཉིས་ཀྱི་གནད་བཅོས་ན་གསང་སྔགས་ཀྱི་ཆོས་ཀུན་འཇིག་སྟེ། གསང་སྔགས་ཀྱི་བསྟན་པའི་དངོས་ ༼༤༠༤༽ གཞི་དངོས་པས་གསང་སྔགས་པར་མི་འགྱུར་བའི་ཕྱིར། རྒྱུ་མཚན་དེས་ན་ད་ལྟའི་འདུལ་བ་ཕར་ཕྱིན་གསང་སྔགས་ཀྱི་ཆོས་འགའ་ལ་འཁྲུལ་པའི་གནད་ཀྱིས་མ་འཁྲུལ་བའི་གནད་རྣམས་ཕྱིན་ཅི་ལོག་ཏུ་བཅོས་ཤིང༌། བསྒྱུར་བར་དོགས་པའི་ཆོས་ལུགས་འགའ་ཞིག་ཡོད་པ་ཡིན་ནོ། །གཉིས་པ་རྒྱས་པར་བཤད་པ་ནི། ཕྱིན་ཅི་ལོག་ཏུ་བཅོས་པ་དེ་ཡང་མདོ་ཙམ་བཤད་ཀྱིས་ཉོན་ཏེ་ཉན་པར་བྱོས་ཤིག དེ་ཡང་འདུལ་བ་ནས་གསུངས་པའི་སོ་ཐར་གྱི་སྡོམ་པ་བྱང་ཆུབ་སྙིང་པོའི་བར་དུ་ལེན་པ་འདི་ཡང་སོ་ཐར་གྱི་གནད་རྣམས་བཅོས་པར་དོགས་ཏེ། དེ་ལྟར་བླང་ན་སོ་ཐར་འདུལ་བའི་ཆོ་ག་ཅི་ནས་ཏེ་ངེས་པར་འཇིག་ཅིང་ལས་མི་ཆགས་པའི་ཕྱིར། བྱང་སེམས་ཀྱི་སྡོམ་པ་སྐྱེ་བོ་ཀུན་ལ་འབོགས་ན་དབུ་མའི་ལུགས་བཞིན་བྱ་དགོས་པ་ལས། དེ་མི་བྱེད་པར་སེམས་ཙམ་གྱི་ཆོ་གས་སྐྱེ་བོ་ཀུན་ལ་བྱེད་པར་མཐོང་བ་འདི་ཡང་སེམས་བསྐྱེད་ཀྱི་གནད་རྣམས་བཅོས་པར་མཐོང་སྟེ། དེ་ལྟར་བྱས་ན་སེམས་བསྐྱེད་འདིའི་ཆོ་ག་ངེས་པར་འཇིག་ཅིང་མི་ཆགས་པའི་ཕྱིར། སེམས་བསྐྱེད་ཀྱི་བསླབ་བྱ་མཆོག་ཏུ་གྱུར་པ་བདག་གཞན་བརྗེ་བའི་བྱང་སེམས་བསྒོམ་དུ་མི་རུང་བར་སྨྲ་བ་འདི་ཡང་བསླབ་བྱའི་གནད་རྣམས་བཅོས་པར་མཐོང་སྟེ། དེ་མ་བསྒོམས་ན་འཚང་མི་རྒྱ་བར་མདོ་བསྟན་བཅོས་ཀུན་ལས་གསུངས་པའི་ཕྱིར། གསང་སྔགས་ཀྱི་དབང་བསྐུར་པ་ཐོབ་པ་མེད་ཀྱང༌། གསང་སྔགས་ཀྱི་ལམ་བསྒོམ་དུ་རུང་ཟེར་བ་འདི་ཡང་གསང་སྔགས་ཀྱི་གནད་རྣམས་བཅོས་པར་མཐོང་སྟེ།

དབང་བསྐུར་མེད་པར་ལམ་བསྒོམ་པ་ནི་ ༼༤༠༥༽ ཉེས་དམིགས་དུ་མ་དང་བཅས་ཏེ་རྡོ་རྗེ་འཆང་གི་རྒྱུད་ལས་བཀག་པའི་ཕྱིར། གསང་སྔགས་ཀྱི་གྲོལ་ལམ་མཆོག་ཏུ་གྱུར་པ་རིམ་གཉིས་ཚུལ་བཞིན་དུ་མི་བསྒོམ་པར་རང་བཟོའི་དཀྲོངས་བསྐྱེད་དང༌། དྲོད་ཙམ་སྐྱེ་བའི་གཏུམ་མོའི་གདམས་ངག་སོགས། ལམ་གཞན་དུ་མས་བླུན་པོ་ངེས་ཤེས་བསྐྱེད་པ་ཐོས་པ་འདི་ཡང་ལམ་གྱི་གནད་རྣམས་བཅོས་པར་དོགས་ཏེ། མདོ་རྒྱུད་ཀུན་ལས་འདི་འདྲ་གསུངས་པ་མེད་ཅིང་བཀག་པའི་ཕྱིར། འདི་ནི་སྐབས་གཉིས་པར། མདོ་རྒྱུད་ཀུན་ལས་མ་གསུངས་ཤིང༌། །རིགས་པས་བསྒྲུབ་པར་མི་ནུས་པའི། །དྲོད་དང་བདེ་བ་སྐྱེ་བ་དང༌། །ཞེས་སོགས་གསུངས་པ་དང་དོན་གནད་གཅིག་པ་ཡིན་ནོ། །མངོན་བྱང་ལྔའམ་རྡོ་རྗེ་ཆོ་ག་གསུམ་བསྐྱེད་སོགས་ལས། བསྐྱེད་རིམ་ཡན་ལག་བཞི་རྫོགས་བསྒོམས་པའི་ཡན་ལག་མཐར་ཐུག་པ་བཞི་པ་བྱ་བ་ན། དབུ་རྒྱན་ལ་རིགས་བདག་གིས་རྒྱས་འདེབས། ངོ་བོ་ཉིད་ལ་ངོ་བོ་ཉིད་ཀྱིས་རྒྱ་སོགས་ལྔ་པོ་གང་རུང་འབྱུང་ཞིང༌། རིགས་བདག་དེ་ནི་རྣམ་པ་སངས་རྒྱས་ལ་ངོ་བོ་རང་གི་བླ་མ་རིགས་ཀུན་གྱི་ངོ་བོར་གྱུར་པ་དེ་ཡིན་པས། རིགས་བདག་འདི་ནི་གལ་ཏེ་བླ་མ་ལས་གཞན་དུ་འཆོལ་བར་གྱུར་ན། རིགས་འཆོལ་དུ་སོང་བས་དངོས་གྲུབ་མེད་དེ། བརྟག་གཉིས་ལས། རིགས་འཆོལ་བསྒོམ་པའི་སྦྱོར་བ་ཡིས། །དངོས་གྲུབ་མེད་ཅིང་སྒྲུབ་པོའང་མེད། །ཅེས་གསུངས་པའི་ཕྱིར། འོན་ཀྱང་འབྲི་གུང་པ་ལ་ལ། སོ་སྐྱེའི་བླ་མ་སྤྱི་བོར་བསྒོམ་ན་ཚེ་ལ་གནོད་པས་མི་བསྒོམ་ཟེར་བ་འདི་ཡང༌། 

༼༤༠༦༽ བསྐྱེད་རིམ་བསྒོམ་པའི་གནད་རྣམས་བཅོས་པར་དོགས་ཏེ། དེ་ལྟར་ན་རིགས་དང་རིགས་བདག་ཕན་ཚུན་འཆོལ་བར་འགྱུར་བའི་ཕྱིར། དེས་ན་བླ་མ་དཀྱིལ་འཁོར་གྱི་གཙོ་བོ་དང་དབྱེར་མེད་ཡིན་པའི་གནད་ཀྱིས། རང་ལྷར་གསལ་བ་ཉིད་ཀྱི་བདག་པོ་དང༌། གཙོ་བོ་ནི་བླ་མ་ཡིན་ལ། དེ་བས་ན་བླ་མ་ནི་རང་གི་རིགས་བདག་དང༌། རང་ཉིད་ནི་དེའི་རིགས་སུ་གྱུར་པ་ཡིན་ཏེ། རིགས་དང་རིགས་བདག་ནི་ཕན་ཚུན་བལྟོས་ནས་འཇོག་དགོས་པའི་ཕྱིར། དེ་སྐད་དུ། རྡོ་རྗེ་རྩེ་མོར་ཡང༌། མགོན་དེས་ཡོངས་སུ་བཟུང་བ་ལས། །དེ་ཡི་རིགས་ཀྱི་དཀྱིལ་འཁོར་ཡིན། །ཞེས་གསུངས་སོ། །སྤོས་ཁང་པས་བླ་མའི་རྣལ་འབྱོར་གྱི་གནད་བཅོས་པ་ཞེས་བཤད་པ་ནི། དེར་ཡང་སོང་མོད་འོན་ཀྱང་སྐབས་དོན་བསྐྱེད་རིམ་ལ་སྦྱོར་དགོས་པ་ཡིན་ནོ། །གཞུང་འདི་ལ་སྔོན་ཆད་ཕུལ་ཕྱིན་གྱི་བཤད་པ་གསལ་པོ་རང་མི་སྣང་ངོ༌། །རྡོ་རྗེ་རྒྱལ་མཚན་གྱི་བསྔོ་བའི་མདོ་ནས་བཤད་པའི་ཡོད་པའི་དགེ་བ་ཆོས་དབྱིངས་ཡིན་པར་བསམས་ནས། ཆོས་དབྱིངས་དེ་ནི་བསྔོ་རྒྱུར་བྱེད་པ་འདི་ཡང་བསྔོ་བའི་གནད་རྣམས་བཅོས་པར་དོགས་ཏེ། དམིགས་མེད་ཀྱི་ཆོས་དབྱིངས་དམིགས་བཅས་ཀྱི་དགེ་བར་བསྒྱུར་བ་ནི་བསྔོ་བ་དུག་ཅན་དུ་གསུངས་པའི་ཕྱིར། དེ་བཞིན་དུ་གསང་དབང་གི་ལམ་གཏུམ་མོ་བསྒོམ་པ་དང༌། བཞི་པའི་ལམ་ཕྱག་རྒྱ་ཆེན་པོ་བསྒོམ་པ་སོགས་དང༌། དབང་བཞི་སོ་སོ་དང་འབྲེལ་བའི་དམ་ཚིག་དང་སྡོམ་པ་རྣམས་ལ་དེང་སང་གནད་རྣམས་བཅོས་པ་མང་དུ་ཡོད་མོད་ཀྱི། འདིར་མ་བཤད་དེ། གསང་སྔགས་ཀྱི་གསང་ཆེན་དམ་པ་བཤད་ན་གསང་སྒྲོགས་ ༼༤༠༧༽ སུ་འགྱུར་བའི་ཕྱིར། ཐེག་པ་ཆེན་པོའི་ཆོས་རྣམས་ཀུན་གྱི་རྩ་བ་ནི། སྟོང་ཉིད་སྙིང་རྗེའི་སྙིང་པོ་ཅན་གྱི་ཐབས་ཤེས་ཟུང་འཇུག་ཉིད་ཡིན་པར་མདོ་ལས། བྱང་ཆུབ་སེམས་དཔའ་ལམ་འདི་གཉིས་དང་ལྡན་པ་ནི་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །གཉིས་གང་ཞེ་ན།

ཐབས་དང་ཤེས་རབ་བོ། །ཞེས་དང༌། རྩ་རྒྱུད་བརྟག་གཉིས་ལས། ཧེ་ནི་སྙིང་རྗེ་ཆེན་པོ་ཉིད། །བཛྲ་ཡང་ཤེས་རབ་བརྗོད་པར་བྱ། །ཐབས་དང་ཤེས་རབ་བདག་ཉིད་རྒྱུད། །ཅེས་དང༌། གུར་ལས། གལ་ཏེ་སྟོང་པ་ཐབས་ཡིན་ན། །ཞེས་སོགས་རྒྱལ་བས་གསུངས་པ་དེ་བོར་ནས། ལ་ལ་སྤྲོས་བྲལ་རྐྱང་པ་བསྒོམ་པ་དཀར་པོ་ཆིག་ཐུབ་ཡིན་ཟེར་བ་འདི་ཡང་མདོ་སྔགས་གཉིས་ཀྱི་ལམ་གྱི་གནད་རྣམས་བཅོས་པར་དོགས་ཏེ། སྤྲོས་བྲལ་རྐྱང་པ་བསྒོམ་པས་འཚང་རྒྱ་ན། མདོ་རྒྱུད་ལས་ཐབས་ཟབ་ཅིང་རྒྱ་ཆེ་བ་གསུངས་པ་རྣམས་དོན་མེད་པར་འགྱུར་བའི་ཕྱིར་རོ། །གསུམ་པ་ནི། གནད་རྣམས་མིན་པའི་ཆོས་གཞན་ཡན་ལག་འགའ་གལ་ཏེ་མ་ཚང་བ་དང༌། ཅུང་ཟད་ལྷག་པ་དང༌། ཅུང་ཟད་འཁྲུལ་པར་གྱུར་ན་ཡང་བྱང་ཆུབ་ཐོབ་པ་ལ་སྒྲིབ་པའི་ཉེས་པ་ཆེན་པོ་བསྐྱེད་མི་ནུས་ལ། ཆོས་ཀྱི་གནད་རྣམས་ཆེ་ས་ནས་བཅོས་ཤིང་འཁྲུལ་པར་གྱུར་ན་སྟོང་ཉིད་བསྒོམ་པ་སོགས་ཀྱི་ཆོས་གཞན་བཟང་ཡང་འཚང་མི་རྒྱ་སྟེ། སངས་རྒྱས་ནི་ལམ་གྱི་གནད་མ་འཁྲུལ་བ་ཁོ་ན་ལས་འབྱུང་བའི་ཕྱིར། དཔེར་ན་འགྲོ་བའི་ལུས་ཀྱི་ཆ་ཤས་ཕལ་ཆེར་ལ་སྐྱོན་མེད་ཀྱང༌། སྲོག་རྩ་ཆད་ན་གསོར་མི་རུང་བ་དང༌། ༼༤༠༨༽ ལྗོན་ཤིང་རྣམས་ཀྱི་ཡལ་ག་ལོ་འདབ་ཡོད་ཀྱང་རྩ་བ་བཅད་ན་མི་སྐྱེ་བ་དང༌། ས་བོན་གྱི་ནི་སྐྱེ་ས་ནས་ཀྱི་ངོས་དང༌། འབྲས་ཀྱི་ཤུན་པ་ཉམས་ན་མི་སྐྱེ་བ་དང༌། ཐགས་རྣམས་ཀྱི་ནི་སྲོག་ཤིང་བཏོན་ན་སྣལ་མ་འཛིངས་ནས་འཐག་ཏུ་མི་རུང་བ་དང༌། བཅུད་ལེན་སྒྲུབ་པའི་རྩ་བའི་སྨན་དངུལ་ཆུ་དང་དབང་པོ་ལག་པ་མ་ཚང་ན། སྨན་གཞན་ཚང་ཡང་ནུས་པ་མི་འབྱུང་བ་དང༌། མིག་དང་རྣ་བ་ལ་སོགས་པའི་དབང་པོ་རྣམས་ཀྱི་གནད་རྩ་ལ་སྐྱོན་བྱུང་ན་ཕྱི་ནས་མིག་སྨན་སོགས་ཀྱིས་བྱུགས་ཀྱང་གསལ་བར་བསྒྲུབ་ཏུ་མི་རུང་བ་བཞིན་གྱི་དཔེ་དེ་བཞིན་དུ། གསང་སྔགས་ཀྱི་ཆོས་ཀྱི་གནད་དབང་བསྐུར་བ་མེད་ཅིང་རིམ་གཉིས་བསྒོམ་པའི་གནད་འཁྲུལ་པ་དང༌། ཕར་ཕྱིན་དང་འདུལ་བ་ལ་ཡང་རང་རང་གི་ཆོས་ཀྱི་གནད་འཕྱུགས་ན་ཆོས་གཞན་ལེགས་ལེགས་འདྲ་ཡང་འབྲས་བུ་མེད་ཅིང་མི་འབྱུང་བ་ཡིན་ནོ། །དཔེ་དོན་དེས་ན་གནད་མ་ཡིན་པའི་ཆོས་ལ་ལ་ཅུང་ཟད་འཁྲུལ་ཡང་ཉེས་པ་ཆེར་མི་སྐྱེད་པས་སླའི།

ཆོས་ཀྱི་གནད་རྣམས་ནི་འཁྲུལ་མེད་དུ་དཔྱད་དགོས་ཏེ། འབྲས་བུ་འབྱུང་མི་འབྱུང་ནི་གནད་འཁྲུལ་མ་འཁྲུལ་ལ་རག་ལས་པའི་ཕྱིར་རོ། །གཉིས་པ་གནད་བཅོས་བདུད་རྣམས་ཤེས་ནས་སྡང་བར་གདམས་པ་ལ་གསུམ་སྟེ། གནད་བཅོས་བདུད་རྣམས་ཇི་ལྟར་འབྱུང་ཚུལ་བསྟན། དེ་དག་གིས་ནི་གནད་རྣམས་བཅོས་ཚུལ་བསྟན། དེ་ལྟར་དེ་དག་ཤེས་ནས་སྤང་བར་གདམས་པའོ། །དང་པོ་ནི། ཆོས་ཀྱི་གནད་རྣམས་སུ་ཞིག་གིས་འཆོས་པ་ཡིན་ཞེ་ན། དེ་ལ་གནད་རྣམས་འཆོས་པ་པོ་ནི་བདུད་ཡིན་ཞིང༌། དེ་ཡང་བདུད་ལ་ལ་སངས་རྒྱས་ ༼༤༠༩༽ ཀྱི་ཆ་ལུགས་དངོས་སུ་སྟོན། ཁ་ཅིག་མཁན་སློབ་དང་ཆོས་ཙམ་སྟོན་པའི་བླ་མའི་ཆ་ལུགས་འཛིན་པ་དང༌། བདུད་འགའ་ཞིག་འཇིག་རྟེན་འདིའི་ཕ་མ་དང་ཉེ་དུའི་ཆ་ལུགས་ཀྱིས་སེམས་ཅན་རྣམས་ནི་བསླུ་ཞིང་སྒྱུར་བར་བྱེད་དོ། །ཐབས་གང་གིས་བསླུ་ན། བདུད་འགའ་ཞིག་གིས་ནི་ཁྱོད་ཆོས་ལུགས་འདི་ལ་མི་འཇུག་ན་ཚར་གཅད་པར་བྱའོ་ཞེས་ཚིག་རྩུབ་མོར་སྨྲ་བར་བྱེད་ཅིང༌། སྡིགས་པའི་ཚུལ་གྱིས་བསླུ་ཞིང་སྒྱུར་བར་བྱེད། ལ་ལ་ཁྱེད་ལ་གདམས་པ་འདི་འཕྲལ་དང་ཡུན་དུ་ཕན་པར་འགྱུར་རོ་ཞེས་འཇམ་པོར་སྨྲ་ཞིང༌། བྱམས་པའི་ཚུལ་གྱིས་བསླུ་བར་བྱེད། ལ་ལ་སངས་རྒྱས་ཀྱི་མདོ་རྒྱུད་ནས་གསུངས་པའི་ལུང་དོན་གཞན་ཕྱིན་ཅི་ལོག་ཏུ་བཤད་ནས་སྒྱུར། ལ་ལ་ལུང་དོན་གཏན་ལ་འབེབས་པའི་རིགས་པ་བཟང་པོ་ལ་ངན་པ་ཡིན་ཞེས་བཤད་ནས་སྒྱུར། ལ་ལ་རིགས་པ་ལྟར་སྣང་ངན་པ་ལ་བཟང་པོ་ལྟ་བུར་བཅོས་ནས་སྒྱུར། ལ་ལ་སྐྱེ་བོ་སྟོབས་དང་ལྡན་པ་ལ་ཟས་ནོར་ཅི་འདོད་པའི་རྔན་པ་བྱིན་ནས་ཆོས་ལོག་སྟོན་ཅིང་དེའི་བསྟན་པ་སྤེལ་དུ་འཇུག བདུད་རིགས་ལ་ལ་སློབ་མའི་ལུས་ཡང་ཞིང་བར་སྣང་དུ་གནས་པ་དང༌། སེམས་ལ་ཞི་གནས་གྱི་ཏིང་འཛིན་ཅུང་ཟད་བསྐྱེད་ནས་དེ་ལ་ཡིད་ཆེས་སྐྱེས་པ་དང༌། ཕྱིས་ལོག་པའི་ཆོས་རྣམས་བསྟན་ནས་བསླུ། བདུད་ལ་ལ་འདས་མ་འོངས་དང༌། གཞན་གྱི་སེམས་ཤེས་པའི་མངོན་པར་ཤེས་པ་དང༌།

གཟུགས་སྣ་ཚོགས་སུ་བསྒྱུར་བ་སོགས་ཀྱི་རྫུ་འཕྲུལ་ཅུང་ཟད་བསྟན་ནས། སྐྱེ་བོ་བླུན་པོ་རྣམས་ཡིད་ཆེས་བསྐྱེད་པའི་ཕྱི་ནས་ཆོས་ལོག་སྟོན་པར་བྱེད། བདུད་ ༼༤༡༠༽ ཀྱིས་སེམས་བསྒྱུར་བའི་གང་ཟག་ལ་ལ་དེའི་ཆོས་ཟབ་མོ་འདི་ཞག་གྲངས་སོགས་འདི་ལྟར་དུ་བསྒོམས་པས་ཉམས་དང་རྟོགས་པ་ཕུལ་དུ་ཕྱིན་པ་འདི་སྐྱེས། ཁྱེད་རྣམས་ཀྱིས་ཀྱང་འདི་ལྟར་དུ་སྒོམས་ཤིག་ཉམས་རྟོགས་མྱུར་དུ་སྐྱེ་བར་འགྱུར་རོ། །ཞེས་རང་གི་ཉམས་མྱོང་ཡིན་པའི་ཚུལ་དུ་བྱས་ནས་ལོག་པར་སྟོན་པ་སོགས་མདོར་ན་སྙིང་རྗེ་དང་སྦྱིན་གཏོང་ལ་སྤྲོ་བ་དང༌། འཁོར་ལ་ཉེ་རིང་ཆུང་བ་སོགས་ཕལ་ཆེར་སངས་རྒྱས་ཀྱི་གསུང་རབ་དང་མཐུན་པར་སྟོན་ཅིང༌། གནད་རྣམས་ལོག་པར་སྟོན་པའི་ཆོས་འཕྲལ་ལེགས་ལེགས་འདྲ་བར་སྟོན་ན་ཡང༌། བདུད་ཀྱི་བྱིན་རླབས་ཡིན་ཏེ། བརྒྱད་སྟོང་པ་ལས། རབ་འབྱོར་མདོ་དེ་དང་དེ་དག་ཏུ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་དག་བཤད་མོད་ཀྱི། ཞེས་པ་ནས། དེ་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་བཏང་ནས། ཉན་ཐོས་དང་རང་སངས་རྒྱས་ཀྱི་ཐེག་པ་དང་ལྡན་པའི་མདོ་སྡེ་དག་ལས། ཐབས་ལ་མཁས་པ་བཙལ་བར་སེམས་ཏེ། རབ་འབྱོར་འདི་ཡང་བདུད་ཀྱི་ལས་སུ་རིག་པར་བྱའོ། །ཞེས་དང༌། གཞན་ཡང་བདུད་སྟེང་གི་ནམ་མཁའ་ལ་དགེ་སྦྱོང་གི་ཆ་བྱད་དུ་བྱས་ནས་ལམ་ལོག་པ་སྟོན་ཚུལ་སོགས་མང་དུ་གསུངས་པའི་ཕྱིར། བདུད་འདི་དག་ཇི་ལྟར་བྱུང་བའི་ཚུལ་སྔོན་བྱུང་གི་དཔེ་དང་སྦྱར་བ་མདོ་ཙམ་ང་ཡིས་བཤད་ཀྱིས་ཉོན་ཏེ་ཉན་པར་བྱོས་ཤིག དེ་ཡང་ལོ་ཆེན་རིན་ཆེན་བཟང་པོ་བཞུགས་པའི་ཚེ་མངའ་རིས་མང་ཡུལ་དུ་སངས་རྒྱས་སྐར་རྒྱལ་བྱ་བ། དཔྲལ་བ་ནས་སྐར་མ་ལྟ་བུའི་འོད་འབྱིན་ཅིང༌། བར་སྣང་སྟོང་པ་ལ་སྐྱིལ་ཀྲུང་འཆའ་བ། རེས་འགའ་འཇག་མའི་ཁྲི་མཐོན་ ༼༤༡༡༽ པོ་ལ་སྡོད་ཅིང་ལྗིད་མི་འོང་བ་ཁོ་ནས་སྤྲོས་བྲལ་ཆོས་ཉིད་ཀྱི་ཆོས་རྣམས་ཐོགས་མེད་དུ་སྟོན་པ། འགྲོ་བ་སྡུག་བསྔལ་བ་ལ་བྱམས་སྙིང་རྗེ་བྱང་ཆུབ་ཀྱི་སེམས་ཆེ་བ་ལྟར་སྣང་བ་དེས་བསྟན་པའི་ཆོས་ཀྱིས་གཞན་དག་ལ་སེམས་གནས་པའི་ཏིང་ངེ་འཛིན་ཡང་སྐྱེ་བར་བྱེད་པ།

སངས་རྒྱས་འཇིག་རྟེན་དུ་བྱོན་པ་དང་འདྲ་བ་བྱུང༌། དེ་ལ་བོད་ཡུལ་གྱི་ས་སྟེང་ན་ཡོད་པའི་འགྲོ་བ་དྲག་ཞན་ཕལ་ཆེ་བ་ཐམས་ཅད་མོས་ནས་འཁོར་དུ་འདུས་པ་ལ། ཤཱཀྱའི་རྒྱལ་པོའི་བསྟན་པ་དང་འདྲ་མིན་ཙམ་དུ་ཅུང་ཟད་བཅོས་པའི་ཆོས་ཟབ་ཅིང་རྒྱ་ཆེ་བ་ལྟར་སྣང་བ་བསྟན་པས། སྐར་རྒྱལ་དེའི་བསྟན་པ་ཤིན་ཏུ་འཕེལ་ལོ། །དུས་དེའི་ཚེ་རིན་ཆེན་བཟང་པོས་ལོ་རྒྱུས་རྣམས་གསན་པས་རྣམ་དག་མ་ཡིན་པར་དགོངས་ནས། ཆོས་སྐྱོང་གུར་གྱི་མགོན་པོ་ལ་བརྟེན་པའི་སྒྲུབ་པ་ཟླ་བ་དྲུག་མཛད་དེ། བསྐྱེད་རིམ་གྱི་ཏིང་ངེ་འཛིན་བརྟན་པོའི་ངང་ནས་སྐར་རྒྱལ་དེའི་དྲུང་དུ་བྱོན་ཅིང༌། རིན་ཆེན་བཟང་པོས་ལྷའི་ལྟ་སྟངས་ཀྱི་སྤྱན་གྱིས་གཟིགས་པ་ཙམ་གྱིས། སངས་རྒྱས་སྐར་རྒྱལ་བར་སྣང་ལ་སྐྱིལ་ཀྲུང་བཅས་ཆོས་འཆད་པའི་འཕྲོ་ལ་ས་ལ་ལྷུང་ནས་བརྒྱལ་ཞིང་དྲན་པ་ཉམས་པར་གྱུར་ཅིག་ཅེས་གྲག་གོ །གལ་ཏེ་དུས་དེའི་ཚེ་སྐྱེས་མཆོག་རིན་ཆེན་བཟང་པོ་མི་བཞུགས་ན། སངས་རྒྱས་སྐར་རྒྱལ་གྱི་ཆོས་ལོག་གི་བསྟན་པ་འབྱུང་ཞིང༌། སངས་རྒྱས་ཀྱི་བསྟན་པ་མི་འབྱུང་བར་འགྱུར་བ་ཡིན་ཞེས་ཐོས་སོ། །སྐར་རྒྱལ་དེ་ཡང་བདུད་དགའ་རབ་དབང་ཕྱུག་ལ་མཆོག་ཏུ་འཛིན་པའི་ནག་ཕྱོགས་ལ་དགའ་བའི་ཀླུ་སྐར་རྒྱལ་ཞེས་པ་ཞིག བསོད་ནམས་ཆུང་བའི་སྐྱེ་ངན་ལུག་རྫི་ཞིག་ལ་ ༼༤༡༢༽ ཞུགས་ནས་ནི། སངས་རྒྱས་ཀྱི་གཟུགས་སུ་བརྫུས་པ་ཡིན་གསུངས་ཏེ། ལོ་ཙཱ་བའི་བླ་གོས་ཀྱིས་ཁོའི་མགུལ་པ་ནས་བཅིངས་ཤིང༌། བཀའ་བསྒོ་མཛད་པ་ན། ཁོ་ན་རེ། མང་ཡུལ་གུང་མའི་མཚོ་ལ་གནས་པའི་ཀླུ་ཡིན། ངས་བསྟན་པའི་ཆོས་རྣམས་གཞུང་དང་གདམས་ངག་མང་པོ་ལ་དབྱེར་མེད་དུ་འདྲེས་པ་སྡུད་མི་ཐུབ། ད་ཕྱིན་ཆད་ཆོས་ལོག་མི་སྟོན་ཟེར་བའི་དམ་བཅའ་ཕུལ་ལོ། །གཉིས་པ་དེ་དག་གིས་ནི་གནད་རྣམས་བཅོས་ཚུལ་བསྟན་པ་ནི། སྐར་རྒྱལ་སོགས་འདི་འདྲའི་རིགས་ཀྱི་བདུད་རིགས་འགའ་ནི་མིའི་གཟུགས་ཅན་གྱི་བླ་མའམ། ཡང་ན་འཕགས་པའི་གང་ཟག་ཁྱད་པར་ཅན་གྱི་གཟུགས་བཟུང་ནས།

ལྟ་སྤྱོད་ཕྱིན་ཅི་ལོག་གི་བསྟན་པ་སྤེལ་བའི་ཕྱིར་ཆོས་དང་བསྲེས་ནས་གནད་འགག་ཆེ་ས་རྣམས་སུ་ཆོས་ལོག་བསྲེས་ནས་འཆད་པ་ད་དུང་ཡང་འབྱུང་བ་སྲིད་པས། ཡོན་ཏན་གྱི་ཆ་ཅུང་ཟད་མཐོང་བ་ལ་ཅོལ་ཆུང་ཡིད་ཆེས་མི་བྱ་བར། བརྟག་དཔྱད་བྱས་ནས་མ་འཁྲུལ་བར་གཅེས་སོ། །དཔེར་ན་ཁ་ཟས་བཟང་པོ་ལ་སྦྱར་བའི་དུག་གིས་སྐྱེ་བོ་ཕལ་ཆེར་གསོད་ལ། དུག་རྐྱང་པ་བྱིན་ན་དེ་ཡིན་པར་ཤེས་ནས་འགའ་ཡང་གསད་པར་ནུས་པ་མ་ཡིན་པ་དེ་བཞིན་དུ། སངས་རྒྱས་ཀྱི་གསུང་དང་མཐུན་པའི་ཆོས་བཟང་པོ་འགའ་ཞིག་ལ། གནད་བཅོས་པའི་ཆོས་ལོག་བསྲེས་ཤིང་བསླད་པས་མཁས་བླུན་ཕལ་ཆེར་བསླུ་ནུས་ལ། ཆོས་ལོག་རྐྱང་པ་བསྟན་ན་དེར་གོ་ནས་ཆོས་ལ་དད་པ་སུ་འགའ་ཡང་བདུད་ཀྱིས་བསླུ་མི་ནུས་པ་ཡིན་ནོ། །ཡང་དཔེར་ན་བོང་ཤ་འཚོང་བའི་མིས་རི་དྭགས་ཀྱི་རྔ་མ་ཁུར་ནས་འདིའི་ཤ་ཡིན་ཞེས་མ་བསྟན་ན་དེ་བཙོང་ ༼༤༡༣༽ བར་མི་ནུས་པ་ལྟར། སྔོན་ལ་བཟང་པོའི་སྤྱོད་པ་མ་བསྟན་ན་ལོག་པའི་ཆོས་རྐྱང་པས་བསླུ་མི་ནུས་པས། བདུད་ཀྱི་བྱིན་རླབས་ཐམས་ཅད་ཀྱང་ངན་པ་ཁོ་ནར་ངེས་པ་མིན་ལ། འོན་ཀྱང་བཟང་པོ་དེའི་ནང་ནས་ནི་གནད་རྣམས་ཅུང་ཟད་ཅུང་ཟད་བཅོས་པ་ཡིས། འཕྲལ་ཕན་པ་ལྟ་བུས་ཕ་རོལ་བསླུ་བ་མང་ངོ༌། །གསུམ་པ་དེ་ལྟར་དེ་དག་ཤེས་ནས་སྤང་བར་གདམས་པ་ནི། གནད་བཅོས་པའི་བདུད་བྱུང་ཚུལ་དང༌། དེས་གནད་བཅོས་ཚུལ་དཔེ་དང་སྦྱར་བ་འདི་འདྲ་ཤེས་པར་བྱས་ནས་ནི། ཆོས་ཀྱི་གནད་རྣམས་མདོ་རྒྱུད་བཞིན་དུ་མ་བསླད་པར་ནི་ལེགས་པར་གཟུང་བར་བྱ་སྟེ། མདོ་རྒྱུད་དང་མི་མཐུན་ན་གང་ཟག་བཟང་པོར་ཁས་འཆེས་པ་སུའི་ཆོས་ལུགས་ཡིན་ཀྱང་བཏང་སྙོམས་སུ་འཇོག་པ་ལེགས་པ་ཡིན་ནོ། །དཔེར་ན་ཤིང་རྟ་འདྲེན་པའི་ཚེ་དབུས་ཀྱི་སྲོག་ཤིང་ཆག་པར་གྱུར་ན། འཁོར་ལོ་བཟང་ཡང་འགྲོ་མི་ནུས་པ་དང༌། སྐྱེས་བུའི་སྲོག་དབང་འགགས་ན་མིག་ལ་སོགས་པའི་དབང་པོ་གཞན་དག་བྱ་བྱེད་མེད་པ་དེ་བཞིན་དུ། ཆོས་ཀྱི་གནད་འཕྱུགས་ན་ཆོས་གཞན་བཟང་ཡང་ནུས་མེད་དུ་འགྱུར་ཏེ།

དགོས་པ་མེད་དོ། །དེས་ན་སངས་རྒྱས་ལས་མཁས་པའི་གང་ཟག་འཇིག་རྟེན་གསུམ་ན་མེད་པས། དེས་གསུངས་པའི་མདོ་རྒྱུད་ཀྱི་དོན་ཕྱིན་ཅི་ལོག་ཏུ་རྣམ་པར་དཀྲུག་པར་མི་བྱ་སྟེ། མདོ་རྒྱུད་དཀྲུགས་ན་ཆོས་སྤོང་ཞིང་འཕགས་པ་རྣམས་ཀྱང་སྨད་པར་འགྱུར་བའི་ཉེས་པ་འབྱུང་བའི་ཕྱིར་ཏེ། མགོན་པོ་བྱམས་པས་རྒྱུད་བླ་ལས། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། །མ་ལུས་དེ་ཉིད་མཆོག་ནི་ཚུལ་བཞིན་ཀུན་མཁྱེན་གྱིས་མཁྱེན་གཞན་མིན་པ། ༼༤༡༤༽ །དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག །ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། །ཉོན་མོངས་རྨོངས་བདག་རྣམས་ཀྱིས་འཕགས་ལ་སྐུར་པ་དང༌། །དེས་གསུང་ཆོས་ལ་བརྙས་གང་དེ་ཀུན་གཞན་ལྟས་བྱས། །ཞེས་གསུངས་པའི་ཕྱིར་རོ། །གཉིས་པ་འཁྲུལ་པའི་གྲུབ་མཐའ་འགོག་པར་གདམས་པ་ལ་གསུམ་སྟེ། སྔོན་བྱོན་མཁས་པས་འཁྲུལ་པ་བཀག་ཚུལ་བཤད། །རྗེས་འཇུག་མཁས་པས་འཁྲུལ་པ་འགོག་ཚུལ་བསྟན། དགག་བསྒྲུབ་ལུང་སྦྱོར་ཇི་ལྟར་བྱ་ཚུལ་བསྟན་པའོ། །དང་པོ་ནི། འཁྲུལ་པའི་གྲུབ་མཐའ་སུན་འབྱིན་པའི་རྣམ་གཞག་ཅུང་ཟད་སྔོན་བྱུང་གི་དཔེ་སོགས་དང་སྦྱར་ནས་བཤད་ཀྱིས་ཉོན་ཅེས་གདམས་སོ། །ཇི་ལྟར་ན་སྔོན་ཁ་ཆེའི་ཡུལ་དུ་མུ་སྟེགས་ཀྱི་པཎྜི་ཏ་དབྱངས་ཅན་དགའ་བ་ཞེས་བྱ་བས། མུ་སྟེགས་ཀྱི་ལྷ་དབང་ཕྱུག་དང་ཁྱབ་འཇུག་སོགས་ཞབས་འོག་ཏུ་མནན་པའི་སངས་རྒྱས་དུས་འཁོར་དང༌། ཀྱཻ་རྡོར་དང་བདེ་མཆོག་སོགས་ཀྱི་སྐུ་མཐོང་ནས། ཁོས་ཀྱང་དེའི་ལན་དུ་དེ་གོ་ལྡོག་པའི་བྲིས་སྐུ་རང་བཟོར་བྱས་སོ། །དེའི་ཚེ་མཁས་པ་ཆེན་པོ་ཛྙཱ་ན་ཤྲཱིས། མུ་སྟེགས་དེ་དང་རྩོད་པའི་རྩོད་གྲ་རུ་ནང་པར་ང་དང༌། གཞན་ཕྱི་པ་གཉིས་ཀྱི་པཎྜི་ཏ་མང་དུ་ཚོགས་པའི་སྡེ་པ་དང༌། རྒྱལ་པོ་སོགས་ཀྱི་དཔང་པོ་དང་བཅས་པའི་གྲར། མུ་སྟེགས་ཀྱི་ལྷའི་འོག་ཏུ་སངས་རྒྱས་ཀྱི་སྐུ་མནན་པ་ནི་རང་བཟོ་ཡིན་ཏེ།

ཁྱོད་རང་ཕྱི་པའི་གཞུང་ལུགས་ཁུངས་མ་གང་ནས་ཀྱང་བཤད་པ་མེད། དེས་ན་འཁྲུལ་པ་ཁོ་ན་ཡིན་ཞེས་བསྒྲགས་སོ། །མུ་སྟེགས་དེས་ཀྱང་དབང་ཕྱུག་མནན་པའི་སངས་རྒྱས་རང་བཟོ་ ༼༤༡༥༽ ཡིན་ཞེས་མགོ་བསྒྲེས་སོ། །མགོ་བསྒྲེ་དེ་ལ་སླར་མཁས་པས་འདི་ལྟར་བརྩད་དེ། ཁྱེད་ཀྱི་ལྷ་དབང་ཕྱུག་ལ་སོགས་པའི་འོག་ཏུ་སངས་རྒྱས་མནན་པ་ཁྱེད་ཀྱི་གཞུང་ཁུངས་མ་རྣམས་ལས་བཤད་པ་མེད། གལ་ཏེ་ཡོད་ན་སྟོན་པར་རིགས་སོ། །ངེད་ཀྱི་སངས་རྒྱས་ཀྱི་ཞབས་འོག་ཏུ་མུ་སྟེགས་ཀྱི་ལྷ་མནན་པ་ངེད་རང་གི་རྒྱུད་རྡོ་རྗེ་འཆང་གིས་གསུངས་པ་རྣམས་ལས་གདོད་མ་ཉིད་ནས་མ་བཅོས་པ་ཡོད་པ་ཡིན་ལ། དེས་ན་ངེད་ཀྱི་འདི་རང་བཟོ་མིན་ལ། ཁྱེད་ཀྱི་འདི་རང་བཟོ་ཡིན་པས་མཚུངས་པའི་གོ་སྐབས་མེད་དོ་ཞེས་བརྗོད་པ་དེ་ནས། དབྱངས་ཅན་དགའ་བས་ལན་གདབ་པར་མ་ནུས་ཏེ་སྤོབས་པ་མེད་པར་གྱུར་ཏོ། །དེའི་ཚེ་མཁས་པ་ཆེན་པོས་རྒྱལ་པོ་ཁྱོད་ཀྱི་ཡུལ་འདི་རུ་ཁུངས་ནས་མ་བྱུང་བ་འདི་འདྲའི་རིགས་ཀྱི་རང་བཟོ་འཕེལ་ན་ནི། ད་དུང་རང་བཟོ་གཞན་རྒྱུན་མར་འབྱུང་བས་ཕྱི་ནང་གི་བསྟན་པ་སྤྱི་ལ་གནོད་པ་འདི་མུ་སྟེགས་པ་ཁོ་རང་ལ་ཡང་ཅིས་མི་གནོད་དེ་གནོད་དོ། །གལ་ཏེ་འདི་འདྲའི་རང་བཟོའི་ཆོས་ལུགས་ནི། ངེད་སངས་རྒྱས་པ་ལ་བྱུང་ན་ཡང་རྒྱལ་པོ་ཁྱེད་ཀྱིས་ཚར་བཅད་ཅིང་དགག་དགོས་སོ་ཞེས་བསྒོས་ནས། གྱང་ལ་སངས་རྒྱས་མནན་པའི་མུ་སྟེགས་ཀྱི་ལྷའི་རི་མོ་ཡོད་པ་བསུབ་བོ། །ཕྱི་ནས་ཕྱི་ནང་གི་གྲུབ་མཐའ་བརྩད་པ་ལ་ཡང༌། མཁས་པ་ཆེན་པོ་དེས་མུ་སྟེགས་ཀྱི་གྲུབ་མཐའ་ཕམ་པར་མཛད་ནས་ཁ་ཆེའི་ཡུལ་དུ་སངས་རྒྱས་ཀྱི་བསྟན་པ་སྤེལ་ཞིང༌། དེང་སང་གི་བར་དུ་རྒྱས་པར་གྱུར་ཅེས་ཐོས་སོ། །གཉིས་པ་ལ་གསུམ་སྟེ། ལུང་དང་རིགས་པས་འགོག་ཚུལ་མདོ་ཙམ་བསྟན། ཁྱད་པར་ལུང་གིས་གནོད་ 

༼༤༡༦༽ ཚུལ་ཞིབ་ཏུ་བཤད། ལུང་དེ་ཁས་མི་ལེན་ལ་གནོད་བྱེད་གཞན་བསྟན་པའོ། །དང་པོ་ནི། གལ་ཏེ་མུ་སྟེགས་བྱེད་པའི་གཞུང་གདོད་ནས་གྲུབ་པ་སྟེ་གློ་བུར་དུ་བྱས་པ་མ་ཡིན་པའི་རིག་བྱེད་ལས་ཆོས་ལོག་དེ་འདྲ་བཤད་ན། གང་གིས་དགག་པར་བྱ་ཞེ་ན། དེ་འདྲའི་རིགས་ཅན་ནི་རང་བཟོ་ཡིན་ནོ་ཞེས་པས་དགག་པར་བྱར་མི་རུང་སྟེ། འོ་ན་ཅི་ཞེ་ན་གྲུབ་མཐའི་རྣམ་གཞག་གམ་ཁས་བླངས་དེ་བཟུང་ནས་དངོས་སྟོབས་ཀྱི་རིགས་པ་གཞན་གྱིས་སུན་དབྱུང་དགོས་ཏེ། གདོད་ནས་བཤད་པ་ཡིན་ཀྱང་ལུང་དོན་ལ་ཚད་མས་གནོད་པ་འབབ་པའི་ཕྱིར། དེར་མ་ཟད་བདག་དང་གཞན་གྱི་གྲུབ་མཐའ་གང་ལ་ཡང༌། གལ་ཏེ་འགའ་བའམ་ནོར་བ་སྣང་ན། ལུང་རིགས་གང་དང་འགལ་བ་རྟགས་ལ་རིགས་པ་དག་དང་འགལ་བར་གྱུར་ན་དེ་ནི་རིགས་པས་སུན་དབྱུང་རིགས་པ་ཡིན་ཏེ། མངོན་སུམ་དང་རྗེས་དཔག་གི་ཚད་མས་གནོད་པ་འབབ་པའི་ཕྱིར། གལ་ཏེ་ལུང་དང་འགལ་བར་གྱུར་ན། དེ་ནི་ལུང་གིས་རིགས་པར་སུན་འབྱིན་རིགས་པ་ཡིན་ཏེ། ལུང་གི་སུན་འབྱིན་ཚུལ་གྱི་གདམས་ངག་ཅུང་ཟད་ཁོ་བོས་བཤད་ཀྱིས་ཉོན་ཞེས་གདམས་སོ། །ཇི་ལྟར་ན་རྒོལ་བ་ཕ་རོལ་པོ་ལུང་དེ་ཁས་ལེན་ཅིང༌། ལུང་དེ་དང་འགལ་བའི་ཆོས་སྤྱོད་ན་ལུང་དེ་དང་འགལ་བས་སུན་དབྱུང་བར་བྱ་སྟེ། ཕ་རོལ་པོས་ལུང་དེ་ཚད་མར་ཁས་ལེན་པའི་ཕྱིར། གལ་ཏེ་ལུང་དེ་ཁས་མི་ལེན་ཞིང་རང་གི་ལུང་གཞན་ཚད་མར་ཁས་ལེན་ན། དེའི་ཚེ་ངེད་ཀྱི་ལུང་གིས་ཕ་རོལ་པོ་དེའི་ཆོས་ལོག་དགག་མི་ནུས་ཏེ། ཕ་རོལ་པོས་ལུང་དེ་ཚད་མར་ཁས་མི་ལེན་པའི་ཕྱིར། འོན་ཀྱང་ཕ་རོལ་པོ་དེའི་ལུང་ཉིད་ཀྱིས་ཕ་རོལ་པོ་དེའི་ཆོས་ལོག་དགག་དགོས་ཏེ། ༼༤༡༧༽ ཁོང་རང་གི་ཆོས་ལོག་ལ་ཁོ་རང་གི་ལུང་གིས་གནོད་བྱེད་བསྟན་པས་ལོག་རྟོག་ལྡོག་སླ་བའི་ཕྱིར་རོ། །གཉིས་པ་ལ་བཞི་སྟེ། གཞན་གྱི་ལུང་གིས་འགོག་མི་ནུས་པ། རང་གི་ལུང་གིས་འགོག་ནུས་པ། དེའི་དཔེར་བརྗོད་གསལ་བར་བཤད་པ། དེས་རིགས་ཅན་གཞན་ཡང་མཚོན་པའོ། །དང་པོ་ནི།

དཔེར་ན། ཕ་རོལ་ཕྱིན་པ་བས་གལ་ཏེ་ཐེག་ཆེན་གྱི་ཆོས་ལོག་སྤྱོད་ན་ནི། གསང་སྔགས་ཀྱི་གཞུང་དང་འགལ་ལོ། །ཞེས་པས། དེ་ནི་སུན་དབྱུང་ནུས་པ་མ་ཡིན་ལ། དེ་བཞིན་དུ་གསང་སྔགས་པ་འགའ་ཞིག་གསང་སྔགས་ཀྱི་ལག་ལེན་ལོག་པར་སྤྱོད་པར་གྱུར་ཀྱང༌། ཕ་རོལ་ཕྱིན་པའི་གཞུང་དང་འགལ་ལོ། །ཞེས་པས་སུན་དབྱུང་བར་ནུས་པ་མ་ཡིན་ཏེ། ཕར་ཕྱིན་པས་སྔགས་ཀྱི་གཞུང་དང༌། གསང་སྔགས་པས་ཕར་ཕྱིན་གྱི་གཞུང་ཁས་ལེན་པའི་ངེས་པ་མེད་པའི་ཕྱིར། དེ་བཞིན་དུ་ཐེག་པ་ཆེ་ཆུང་ལ་ཡང་ཕན་ཚུན་ཐེག་ཆེན་གྱི་ལུང་དང་འགལ་བས་ཉན་ཐོས་ཀྱི་གཞུང་ལུགས་དང༌། ཉན་ཐོས་ཀྱི་ལུང་དང་འགལ་བས་ཐེག་ཆེན་གྱི་གཞུང་ལུགས་དགག་མི་ནུས་ཏེ། དེ་གཉིས་ལྟ་སྤྱོད་ཀྱི་གནད་མི་གཅིག་པས་ཕན་ཚུན་འགལ་ཡང་སྐྱོན་དུ་མི་འགྱུར་བའི་ཕྱིར། དོན་འདི་དང་མཐུན་པར་མཁས་འཇུག་ལས། དཔེར་ན་ཉན་ཐོས་ཐེག་ཆེན་དང༌། །རྣམ་རིག་ངོ་བོ་ཉིད་མེད་སོགས། །ཕན་ཚུན་འགལ་ཡང་སྐྱོན་མེད་བཞིན། །ཞེས་གསུངས་སོ། །གཉིས་པ་ནི། ཉན་ཐོས་སོགས་རང་རང་གི་སྐབས་སུ་རང་རང་གི་ལུང་དང་འགལ་ན་གནོད་པ་ཡིན་ཏེ། དཔེར་ན་བྱེ་མདོ་གཉིས་ཉན་ཐོས་ཀྱི་གཞུང་ལུགས་ ༼༤༡༨༽ ཁས་ལེན་ཅིང༌། དེའི་གནད་ཀྱིས་གྲུབ་མཐའ་འོག་མ་གཉིས་སུ་ཉན་ཐོས་ཀྱི་ལུང་དང་འགལ་བར་གྱུར་ན། དེའི་ལུང་གིས་དགག་པར་ནུས་ལ། དེ་བཞིན་དུ་བཀའ་གདམས་པ་སོགས་ཀྱང་ཇོ་བོའི་གཞུང་ལུགས་ཚད་མར་ཁས་ལེན་ཅིང༌། ཇོ་བོ་དེའི་གསུང་དང་འགལ་བར་གྱུར་ན་བཀའ་གདམས་པ་ལ་གནོད་པ་འབྱུང༌། ཡང་དེ་བཞིན་དུ་བོད་ཀྱི་ཕྱག་རྒྱ་པ་ཡང་ནཱ་རོ་པ་ལ་མོས་པ་བྱེད་ཅིང་ནཱ་རོའི་གཞུང་དང་འགལ་བར་གྱུར་ན་ཕྱག་རྒྱ་པ་ལ་གནོད་པ་ཡིན་ཏེ། དེ་བཞིན་གསང་སྔགས་པར་ཁས་འཆེ་ཞིང་དེའི་ཉམས་ལེན་སྤྱོད་བཞིན་དུ་གསང་སྔགས་ཀྱི་རྣམ་གཞག་རྒྱུད་སྡེ་དང་འགལ་ན་གསང་སྔགས་པ་དེ་ལ་གནོད་པར་འགྱུར་བ་ཡིན། ཡང་ཕ་རོལ་ཏུ་ཕྱིན་པའི་ལུགས་ཀྱི་ཉམས་ལེན་བྱེད་ཅིང༌། ཕར་ཕྱིན་པར་ཁས་འཆེ་བ་ལ་ཐེག་ཆེན་གྱི་མདོ་སྡེ་རྣམས་དང་འགལ་བར་གྱུར་ན།

ཕར་ཕྱིན་པ་དེ་ལ་ཅིས་མི་གནོད་དེ་གནོད་པ་ཡིན་ནོ། །གསུམ་པ་ནི། རང་རང་གི་ལུང་ཁས་ལེན་པ་ལ་ལུང་དེ་དང་འགལ་ན། གནོད་པ་དེའི་དཔེར་བརྗོད་མདོ་ཙམ་ཞིག་ལེགས་པར་བཤད་ཀྱིས་ཉན་པར་གྱིས་ཞེས་གདམས་སོ། །ཇི་ལྟར་ན་ཇོ་བོ་རྗེ་གསང་སྔགས་ཀྱི་རྒྱུད་སྡེ་མཐའ་དག་ལ་མཁས་ཤིང༌། དེའི་ལམ་ལ་སྤྱོད་བཞིན་དུ་བཀའ་གདམས་པ་ཁ་ཅིག དེང་སང་དུས་སྙིགས་པས་གསང་སྔགས་ཀྱི་སྤྱོད་པའི་དུས་མིན་ཞེས་སྨྲ་བ་ཇོ་བོའི་ལུགས་ཉིད་དང་འགལ་བ་ཡིན་པར་ཤེས་པར་བྱ་སྟེ། ཇོ་བོ་རྗེ་གསང་སྔགས་སྤྱོད་བཞིན་པ་དང་དངོས་སུ་འགལ་བའི་ཕྱིར། དེ་བཞིན་དུ་སེམས་བསྐྱེད་ཇོ་བོའི་ལུགས་བྱེད་ཅིང༌། ཇོ་བོ་གཏན་ནས་མི་བཞེད་པའི་སེམས་ཙམ་ལུགས་ཀྱི་སེམས་ ༼༤༡༩༽ བསྐྱེད་སྐྱེ་བོ་ཀུན་ལ་བྱེད་པ་དང༌། དོན་དམ་སེམས་བསྐྱེད་ཆོ་གས་འབོགས་པར་བྱེད་པ་ནི་ཕར་ཕྱིན་པ་གཞན་དང་འགལ་བ་སྨོས་ཅི་དགོས། བཀའ་གདམས་རང་ལུགས་དང་ཡང་འགལ་བ་ཡིན་ཏེ། དེ་ལྟ་བུ་ཇོ་བོ་རྗེའི་ཕྱག་ལེན་མ་ཡིན་པའི་ཕྱིར། ཡང་དེ་བཞིན་དུ་གྲུབ་ཆེན་ནཱ་རོ་ཏ་པ་དབང་བསྐུར་དང་རིམ་གཉིས་གསང་སྔགས་ཀྱི་ཆོས་ཀྱི་གཙོ་བོར་བཞེད་པ་ལ། དྭགས་པོ་སོགས་ནཱ་རོའི་བརྒྱུད་པ་འཛིན་བཞིན་དུ། དབང་དང་རིམ་གཉིས་མི་བསྒོམ་ཞིང་དེ་འགོག་པ་རྒྱུད་དང་འགལ་བ་སྨོས་ཅི་དགོས། རང་ལུགས་ནཱ་རོའི་བརྒྱུད་འཛིན་དུ་ཁས་འཆེ་བ་དང་ཡང་འགལ་བ་ཡིན་ཏེ། ནཱ་རོའི་བཞེད་པ་དང་དངོས་སུ་འགལ་བའི་ཕྱིར། རྡོ་རྗེ་ཕག་མོའི་བྱིན་རླབས་བརྡའི་དབང་བཞི་ནི། མར་པ་ལྷོ་བྲག་པ་ལ་མེད་པ་ལ། དྭགས་པོ་མན་ཆད་མར་པའི་བརྒྱུད་པ་འཛིན་བཞིན་དུ་ཕག་མོའི་བྱིན་རླབས་དེས་ཆོས་སྒོ་འབྱེད་པ་ནི་རྒྱུད་དང་འགལ་བ་སྨོས་ཅི་དགོས། མར་པ་རང་ལུགས་དང་ཡང་འགལ་བ་ཡིན་ཏེ། དེ་ལྟ་བུ་མར་པ་ལ་མེད་ཅིང༌། ཁྱད་པར་ཆོས་སྒོ་འབྱེད་བྱེད་ལ་བྱིན་རླབས་མི་མཛད་པའི་ཕྱིར། འདི་ནི་གོང་དུ་བྱིན་རླབས་སྨིན་བྱེད་ཡིན་པ་བཀག་པའི་སྐབས་ཀྱི་རྩོད་གཞིའི་བྱིན་རླབས་དེ་ཡིན་ཏེ།

གཞུང་ཉིད་ལས། འགའ་ཞིག་འདི་ལའང་ཕག་མགོ་ལ། །སོགས་པའི་དབང་བསྐུར་ཡོད་ཅེས་ཟེར། །ཞེས་བཤད་པ་ལྟར། ཕྱོགས་སྔ་མས་ཀྱང་བྱིན་རླབས་བརྡའི་དབང་བཞི་སྨིན་བྱེད་དུ་ཁས་བླངས་པའི་ཕྱིར། དེས་ན་བྱིན་རླབས་སྨིན་བྱེད་ཡིན་པ་འགོག་པའི་ལུང་རིགས་རྣམས་ནི། བྱིན་རླབས་སྤྱི་ ༼༤༢༠༽ ཙམ་པ་སྨིན་བྱེད་དུ་འདོད་པ་ལ་ཆེད་དུ་དགོངས་པ་མ་ཡིན་ཞིང༌། ཕག་མགོ་ལ་སོགས་པའི་བྱིན་རླབས་བརྡའི་དབང་བཞི་ལ་ཆེད་དུ་གཏད་པར་སྣང་སྟེ། འགོག་བྱེད་ལུང་རིགས་གང་དང་གང་ནི་དགག་བྱ་ཕྱོགས་སྔས་གང་དང་གང་ཁས་བླངས་པ་དེ་ལ་འཕེན་པར་བྱེད་ཀྱིས་ཁས་མ་བླངས་པ་ལ་མི་འཕེན་པས་སོ། །ནཱ་རོ་ཆོས་དྲུག་ཅེས་བྱ་བའི་ཁྲིད་ཀྱང་རྗེ་བཙུན་མི་ལ་ཡན་ཆད་དུ་ཆོས་དྲུག་པོ་དེ་ལས་གཞན་མེད་པ་ལ། ཕྱིས་ཆོས་དྲུག་སྒྲ་ཇི་བཞིན་པ་བོར་ནས། ལམ་འབྲས་དང༌། ཕྱག་རྒྱ་ཆེན་པོ་ལྔ་ལྡན་དང༌། ཞི་བྱེད་ལ་སོགས་པ་བརྒྱུད་པ་གཞན་གྱི་གདམས་ངག་དང་བསྲེས་ནས་བསྒོམ་བཞིན་དུ། ནཱ་རོ་ཁོ་ན་ལ་བརྒྱུད་པ་འདོད་པར་བྱེད་པ་ནི་ཆོས་ལུགས་གཞན་དང་འགལ་བ་ལྟ་ཅི་སྨོས། རང་ལུགས་དང་ཡང་འགལ་བ་ཡིན་ཏེ། ཆོས་དྲུག་ལ་གཞན་བསྲེས་པས་ཆོས་དྲུག་གཙང་མར་མི་འགྱུར་བའི་ཕྱིར། དེ་བཞིན་དུ་བྲག་གི་དཀྱིལ་སོགས་གཏེར་ནས་བྱུང་བའི་གླེགས་བམ་དང༌། བརྒྱུད་པ་གཞན་ནས་བརྐུས་པའི་ཆོས་ལུགས་དང༌། རང་གིས་བརྩམས་ཆོས་དང༌། རྨི་ལམ་དུ་ཐོས་ཟེར་བའི་ཆོས་དང༌། རྟོག་བློས་རང་དགར་བཟོས་པའི་ཆོས་ལུགས་ལ་རྡོ་རྗེ་འཆང་ལ་བརྒྱུད་པ་སྙེག་ཅིང༌། ཆོས་དེ་ལའང་སྐྱེ་བོ་གཞན་དག་ལུང་ལེན་པ་ཆོས་དང་འགལ་བ་ལྟ་ཅི་སྨོས། རང་ཚིག་དང་ཡང་འགལ་བ་ཡིན་ཏེ། གཏེར་ནས་བྱུང་བ་དང་བརྩམས་ཆོས་སོགས་རྡོ་རྗེ་འཆང་ནས་མ་བརྒྱུད་པ་དངོས་སུ་གསལ་ཞིང༌། བརྐུས་པ་ནི་བརྐུས་པ་ཙམ་ལས་ལུང་རྒྱུན་མེད་པ་དངོས་སུ་གསལ་བའི་ཕྱིར་རོ། །བཞི་པ་ནི། གལ་ཏེ་བཤད་མ་ཐག་པ་དེ་འདྲའི་རིགས་ཅན་གྱི་འགལ་བ་ཁས་ལེན་ ༼༤༢༡༽ གཞན་ཡང་མང་དུ་སྣང་བར་གྱུར་ཀྱང༌།

སུན་དབྱུང་ཚུལ་སྔར་བཤད་པ་དེའི་རིགས་སུ་ཤེས་པར་བྱ་སྟེ། རིགས་བསྒྲེའོ། །མདོར་ན་ཆོས་དང་འགལ་བའི་ཆོས་ལུགས་ཞིག་ལུགས་གང་ན་འདུག་ན་ཡང་ལུང་དང་རིགས་པས་སུན་ཕྱུངས་ཤིག་སྟེ། སུན་མ་དབྱུང་ན་དེ་འདྲའི་རིགས་མང་དུ་འཕེལ་བས་བསྟན་པ་ལ་གནོད་པའི་ཕྱིར་རོ། །གསུམ་པ་ལུང་དེ་ཁས་མི་ལེན་ལ་གནོད་བྱེད་གཞན་བསྟན་པ་ནི། གལ་ཏེ་མུ་སྟེགས་ལ་སོགས་པ་ལུང་དེ་ཁས་མི་ལེན་པ་དང༌། ཆོས་འདི་པ་ཁ་ཅིག་ལུང་དང་འགལ་ཡང༌། ངེད་ཅག་གི་བླ་མའི་བཀའ་སྲོལ་ཡིན་པས་ཆོས་རྣམ་དག་ཡིན་ཟེར་ན། དེ་དག་ལ་ཁྱེད་ལུང་དེ་ཚད་མར་ཁས་མི་ལེན་ཀྱང༌། ཁྱེད་ཀྱི་རྩ་བའི་བརྒྱུད་པ་ཐོག་མ་དེ་གང་ཡིན་དྲི་བར་བྱའོ། །དེ་ལྟར་དྲིས་པས། གདོད་ནས་རྩ་བའི་བརྒྱུད་པ་ལ་ཆོས་ནོར་པ་དེ་ཡོད་ན་ནི། འཁྲུལ་ཡང་མཁས་པས་རང་བཟོ་ཡིན་ནོ་ཞེས་སྐྱོན་དུ་བགྲང་རྒྱུ་མེད་དེ། སེམས་ཅན་ལས་ངན་སྤྱོད་པ་ལ་སངས་རྒྱས་ཀྱིས་ཀྱང་ཐབས་ཅི་བྱར་ཡོད་དེ་མེད་པས་སོ། །གལ་ཏེ་རྩ་བའི་བརྒྱུད་པ་ལ་གདོད་ནས་མེད་པའི་ཆོས་ནོར་པ་གློ་བུར་དུ་བྱས་པ་ཡིན་ན་ནི་རང་གཞན་ཀུན་གྱིས་རང་བཟོར་གོ་བའི་ཕྱིར། སངས་རྒྱས་པའམ་མུ་སྟེགས་བྱེད་སུ་ལ་འདུག་ཀྱང་དོར་བྱ་ཡིན་ཏེ། མཁས་པ་ཆེན་པོ་ཛྙཱ་ན་ཤྲཱིས་མུ་སྟེགས་དབྱངས་ཅན་དགའ་བ་སུན་དབྱུང་བ་བཞིན་ནོ། །གལ་ཏེ་ས་སྐྱ་པ་ངེད་ལའང་གློ་བུར་གྱི་ཆོས་ནོར་བ་དེ་འདྲ་འདུག་ན་ནི། ཆོས་ཕྱོགས་ནས་མཁས་པ་རྣམས་ཀྱི་བཞད་གད་ཀྱིས། འཇིག་རྟེན་ན་རྒྱལ་པོའི་ཁྲིམས་ཡོད་ན་ཆད་པས་གཅད་པའི་འོས་ཏེ། དཔེར་ན་ཟང་ཟིང་གི་ནོར་ལ་ཟོག་ཚོང་བྱས་པ་ལའང༌། ༼༤༢༢༽ རྒྱལ་པོའི་ཁྲིམས་ལ་ཐུག་པར་འགྱུར་ན་ཆོས་ལོག་བརྫུན་མས་སྦྱར་བ་ནི་ཤིན་ཏུ་མཚང་ཆེ་བས་རྒྱལ་པོའི་ཁྲིམས་ལ་ཅིས་མི་ཐུག་སྟེ་ཐུག་རིགས་པས་སོ། །གསུམ་པ་དགག་བསྒྲུབ་ལུང་སྦྱོར་ཇི་ལྟར་བྱ་ཚུལ་བསྟན་པ་ལ་གསུམ་སྟེ། སྐབས་མ་ཕྱེད་པའི་ལུང་སྦྱོར་བླུན་པོའི་ལུགས། གནས་སྐབས་ཕྱེད་པའི་ལུང་སྦྱོར་རྒྱས་པར་བསྟན།

མཁས་དང་བླུན་པོའི་ལུང་སྦྱོར་ཁྱད་པར་བསྟན་པའོ། །དང་པོ་ནི། མདོ་རྒྱུད་ལ་མ་སྦྱངས་པའི་བླུན་པོ་འཁོར་མང་དུ་འདུས་པ་ན་མཁས་པར་འཆོས་པ་སྟེ། མཁས་པར་འདོད་པ་འགའ་གཞུང་ཚིག་བརྗོད་དོན་གང་ལ་འཇུག་གི་གནས་སྐབས་མི་ཤེས་པར། མདོ་རྒྱུད་ཀྱི་ལུང་གང་བབས་བབས་སུ་སྦྱོར་ཞིང་རྒྱ་ཚོམ་དུ་སྨྲ་བ་མང་མོད་ཀྱི། དེ་ནི་བླུན་པོའི་ཁ་ཤགས་ལྟར་རང་ལ་ཕན་གནོད་གང་དུ་འགྲོ་མི་ཤེས་ཏེ། རང་གིས་སྒྲུབ་བྱེད་ཀྱི་ལུང་དྲངས་པ་རང་ལ་མི་ཕན་ཞིང༌། གཞན་གྱི་ཤེས་བྱེད་དུ་འགྲོ་བ་ཡང་སྲིད་པས་སོ། །གཉིས་པ་ནི། ལུང་གི་གནས་སྐབས་སོ་སོར་འཕེར་བརྗོད་ན། དཀོན་མཆོག་གསུམ་ལ་ཕྱག་དང་མཆོད་པ་འབུལ་བ་དང༌། སྦྱིན་པ་གཏོང་བ་དང༌། ཚུལ་ཁྲིམས་བསྲུང་བ་ལ་སོགས་པའི་ཕར་ཕྱིན་དྲུག་དང༌། སེམས་བསྐྱེད་པ་དང༌། སྔགས་ཀྱི་དབང་བསྐུར་བ་དང༌། དམིགས་པ་ལ་རྩེ་གཅིག་པའི་བསམ་གཏན་བསྒོམ་པ་དང༌། གསུང་རབ་ལ་ཀློག་ཐོས་བསམ་བྱེད་པ་འདིར་མི་དགོས་པར་གསུང་བ་དང༌། རིན་ཆེན་འཕྲེང་བ་ལས། སྡིག་དང་བསོད་ནམས་བྱ་བ་འདས། །ཞེས་དགེ་སྡིག་གཉིས་ཀ་མེད་པ་དང༌། དབུ་མའི་གཞུང་གཞན་ལས། ཀུན་རྫོབ་མེད་ན་དོན་དམ་མེད། །སངས་རྒྱས་མེད་ན་སེམས་ཅན་མེད། །ལྟ་བ་མེད་ཅིང་བསྒོམ་ ༼༤༢༣༽ པ་མེད། །འབྲས་བུ་མེད་ཅིང་སྤྱོད་པ་མེད། །ཅེས་སངས་རྒྱས་སེམས་ཅན་སོགས་ཡོད་པ་མ་ཡིན་པ་ལྟར་གསུངས་པ་དང༌། བརྟག་གཉིས་ལས། སྒོམ་པ་པོ་མེད་བསྒོམ་པའང་མེད། །ལྷ་མེད་སྔགས་ཀྱང་ཡོད་མ་ཡིན། །ཞེས་སོགས་འདི་འདྲ་གསུངས་པའི་ལུང་རྣམས་ཀུན་ནི་ལྟ་བའི་སྐབས་ཀྱི་ལུང་ཡིན་གྱིས། བསྒོམ་པ་དང་སྤྱོད་པ་གཉིས་ཀྱི་ལུང་མ་ཡིན་ཏེ། ལུང་དེ་དག་བསྒོམ་པ་དང་སྤྱོད་པ་ལ་སྦྱར་དུ་མི་རུང་བའི་ཕྱིར། ཡང་ཕྱག་ཆེན་ཐིག་ལེ་ལས། དབང་མེད་ན་དངོས་གྲུབ་མེད་པ་དང༌། འདུལ་བ་ལས། ཆོ་ག་འཁྲུགས་ན་ལས་མི་འཆགས་པ་དང༌། བསླབ་པ་དང་འགལ་བའི་ཉེས་པ་ལོག་པར་སྤྱད་ན་ལྟུང་བ་འབྱུང་བ་དང༌། རྒྱུད་སྡེ་སོ་སོའི་ལྷ་བསྒོམ་འཁྲུལ་ན་བྱིན་མི་རློབ་པ་དང༌།

རྡོ་རྗེ་སྙིང་པོ་རྒྱན་གྱི་རྒྱུད་ལས། དག་པའི་ཆོས་ལ་སོམ་ཉི་བྱེད། །ཅེས་ཐེ་ཚོམ་ཟ་ན་ཉེས་པ་སྐྱེ་བ་དང༌། གསང་བ་སྤྱི་རྒྱུད་ལས། ཁྱད་པར་ཅན་གྱི་ལས་རྣམས་ལ། །ལྷ་དུས་བྱ་བ་དུས་བཞིན་སྤྱད། །གཞན་དུ་ཆོ་ག་ཉམས་པའི་ཕྱིར། །ཞེས་སོགས། ཆོ་ག་ཅི་བྱེད་ཀྱང་ཤིན་ཏུ་དག་པར་བྱ་དགོས་པར་གསུངས་པ་འདི་འདྲའི་ལུང་ཀུན་ནི་སྤྱོད་པ་དང་བསྒོམ་པ་གཉིས་ཀྱི་ལུང་ཡིན་གྱིས། ལྟ་བའི་སྐབས་མ་ཡིན་ཏེ། དོན་དམ་ལྟ་བའི་ཚེ་ན་དབང་དང་ཆོ་ག་ལ་སོགས་པའི་རྣམ་གཞག་མེད་པའི་ཕྱིར། ལྟ་བསྒོམ་སྤྱོད་གསུམ་པོ་དེར་མ་ཟད་གཞན་ཡང་ལུང་སྦྱོར་བྱེད་པ་ལ། འཇིག་རྟེན་པ་དང༌། འཇིག་རྟེན་ལས་འདས་པའི་གནས་སྐབས་གཉིས་ཡོད་དེ། རྒྱུད་ལས་དབང་དང་དམ་ཚིག་སྡོམ་པ་སོགས་མདོར་ན་སྡོམ་གསུམ་གྱི་ཉམས་ལེན་འབད་ནས་ ༼༤༢༤༽ བསྒྲུབ་པར་གསུངས་པ་དང༌། དགེ་སྡིག་ལ་བླང་དོར་ཚུལ་བཞིན་དུ་བྱེད་པར་གསུངས་པ་ནི། འཁོར་བའི་རྒྱ་མཚོ་ལས་མ་བརྒལ་བའི་འཇིག་རྟེན་པ་སོ་སྐྱེ་ལ་གསུངས་པ་ཡིན་ཏེ། ཆོས་ཉིད་དོན་དམ་པའི་བདེན་པ་མངོན་སུམ་དུ་མཐོང་བ་རྣམས་ལ་འབད་ནས་བསྒྲུབ་མི་དགོས་པའི་ཕྱིར། ཡང་བརྟག་གཉིས་ལས། བསླབ་དང་དབང་ལས་རྣམ་པར་གྲོལ། །ཞེས་དབང་དང་དམ་ཚིག་སོགས་མི་དགོས་པ་དང༌། དེ་བཞིན་དུ་སྒྲིབ་པ་སྦྱོང་བའི་བྱ་བ་ཕྱག་དང་མཆོད་པ་ཀུན་ལས་གྲོལ་བ་དང༌། བསམ་གཏན་ཏིང་འཛིན་བསྒོམ་པ་ཀུན་སྤངས་ཏེ་ཉམས་ལེན་གྱི་ལམ་ཀུན་ཆུ་བརྒལ་ཟིན་པའི་གཟིངས་བཞིན་དོར་བྱར་གསུངས་པ་ནི་འཁོར་བའི་རྒྱ་མཚོ་ལས་བརྒལ་བའི་འཕགས་པའི་གང་ཟག་རྣམས་ལ་གསུངས་པ་ཡིན་ཏེ། སོ་སོ་སྐྱེ་བོ་རྣམས་ལ་ནི་དམ་ཚིག་དང་སྡོམ་པ་མི་ཉམས་པར་བསྲུང་ཚུལ་དང༌། ཉམས་པ་ཕྱིར་བཅོས་ཚུལ་དང༌། ལས་སྒྲིབ་སྦྱོང་བའི་ཐབས་ཕྱག་མཆོད་ལ་སོགས་པ་མང་དུ་དགོས་པའི་ཕྱིར་རོ། །གསུམ་པ་ནི། མཁས་དང་བླུན་པོའི་ལུང་སྦྱོར་ཁྱད་པར་བསྟན་པ་ལ་གཉིས་ཏེ། མཁས་བླུན་ལུང་སྦྱོར་འཁྲུལ་དང་མ་འཁྲུལ་བསྟན།

དེ་ཡི་འཐད་པ་འཇིག་རྟེན་དཔེ་དང་སྦྱར་བའོ། །དང་པོ་ནི། ལྟ་བསྒོམ་སྤྱོད་སོགས་དེ་འདྲའི་གནས་སྐབས་ཤེས་པའི་མཁས་པས་ལྟ་བ་སོགས་དེ་དང་འཚམས་པའི་ལུང་སྦྱོར་བྱ་སྟེ། དེ་ལ་འཁྲུལ་པ་མི་འབྱུང་ངོ༌། །ལྟ་བསྒོམ་སོགས་སོ་སོའི་སྐབས་མི་འདྲ་བ་དེ་འདྲའི་རྣམ་གཞག་མི་ཤེས་པའི་བླུན་པོའི་ལུང་སྦྱོར་བྱེད་པ་ནི་མཁས་པའི་བཞད་གད་ཀྱི་གནས་ཡིན་ཏེ། འཁྲུལ་པ་འབའ་ཞིག་འབྱུང་ངོ༌། །གཉིས་པ་ནི། དཔེར་ན་མིག་ལྡན་ ༼༤༢༥༽ ཇི་ལྟར་ལམ་ནོར་ཡང༌། ལམ་བདེ་མི་བདེའི་ཁྱད་པར་ཅུང་ཟད་མ་གཏོགས། གཡང་སར་གོམ་པ་ཅུང་ཟད་འཇོག་མི་སྲིད་པ་དེ་བཞིན་དུ། མཁས་པ་ཇི་ལྟར་འཁྲུལ་ན་ཡང་ཚིག་དོན་ཕྲན་བུ་མ་གཏོགས་སངས་རྒྱས་བསྟན་ལས་འདའ་མི་ནུས་པས་མཁས་པའི་ལུང་སྦྱོར་ལ་དོན་གྱིས་འཁྲུལ་པ་མེད་དོ། །མིག་མེད་གལ་ཏེ་ལམ་ནོར་ན་གཡང་སར་མཆོངས་ནས་ལྟུང་བར་འགྱུར་བ་དེ་བཞིན་དུ། བླུན་པོ་འཁྲུལ་པར་གྱུར་ན་བརྡ་ཆད་ཆེར་མ་ཆགས་པའི་སྐྱོན་གྱིས་འཁྲུལ་ཚབས་ཆེ་སྟེ། སངས་རྒྱས་ཀྱི་བསྟན་པ་ལས་འདས་ཏེ་ཕྱིན་ཅི་ལོག་ཆེན་པོར་ལྟུང་བ་ཡིན་ནོ། །དཔེ་གཞན་ཡང་ཕྱག་ཚད་ཤེས་པའི་བཟོ་ལ་ནི་རིང་ཐུང་བྱུང་ཡང་སོར་གང་སོར་ཕྱེད་ཙམ་ཡིན་ལ། ཕྱག་ཚད་མེད་པའི་བཟོ་འགའ་ཞིག་ཉེས་ན་ཀུན་གྱིས་བཞད་གད་ཀྱི་གནས་སུ་འགྱུར་བ་དེ་བཞིན་དུ། གཞུང་ལུགས་ཤེས་པའི་མིས་ལུང་སྦྱོར་སོགས་འཁྲུལ་ཡང་ཚིག་དོན་ཅུང་ཟད་ཡིན་ལ། གཞུང་ལུགས་གང་ཡང་མི་ཤེས་པའི་བསྒོམ་ཆེན་བླུན་པོ་འཁྲུལ་ན་བསྟན་པ་འཇིག་ལ་ཐུག་སྟེ། དགེ་སྡིག་མེད་པ་ལྟར་གསུངས་པ་སོགས་ལྟ་བའི་ལུང་ཡིན་པ་མ་ཤེས་པར། སྤྱོད་པ་ལ་སྦྱར་བའམ་སྤྱི་ཙམ་ནས་བཤད་ན་དགེ་སྡིག་གི་བླང་དོར་འགོག་པར་འགྱུར་བ་དང༌། སྤྱོད་པའི་ལུང་རྒྱུ་མཚན་དུ་བྱས་ནས་ལྟ་བ་བཀག་ན་ཐམས་ཅད་རྟག་མཐར་ལྷུང་བ་སོགས་ཉེས་དམིགས་ཆེན་པོར་འབྱུང་བ་ཡིན་ནོ། །མཁས་བླུན་གྱི་ཁྱད་པར་དེས་ན་སངས་རྒྱས་ཀྱི་བསྟན་པ་བཞིན་བསྒྲུབ་པར་འདོད་ན།

མདོ་རྒྱུད་དང་སྦྱངས་ནས་མདོ་རྒྱུད་ཀྱི་གཞུང་བཞིན་བྱ་སྟེ། མདོ་རྒྱུད་དང་མ་འབྲེལ་བའི་ཆོས་ནི་མཁས་པས་ཚད་མར་བྱར་མི་རུང་བས་སོ། །དཔེར་ན་མིག་མང་གི་རྡེའུ་དཀར་ནག་ 

༼༤༢༦༽ རིགས་མཐུན་གྱི་རྒྱ་དང་མ་འབྲེལ་ན་རྡེའུ་མང་ཡང་ཤི་རོ་ཡིན་པ་དེ་བཞིན་དུ། མདོ་རྒྱུད་ཀྱི་ཁུངས་དང་མ་འབྲེལ་བའི་ཆོས་ལུགས་མང་ཡང་རོ་དང་འདྲ་སྟེ། སངས་རྒྱས་བསྒྲུབ་པ་ལ་ཕན་ཅི་ཐོགས་སོ། །གསུམ་པ་གློ་བུར་ཆོས་ལ་བརྟག་དཔྱད་བསྟན་པ་ལ་བཞི་སྟེ། གློ་བུར་མན་ངག་སོགས་ལ་བརྟག་དཔྱད་བསྟན། གློ་བུར་མདོ་རྒྱུད་དག་ལ་བརྟག་དཔྱད་བསྟན། གློ་བུར་རིང་བསྲེལ་སོགས་ལ་བརྟག་དཔྱད་བསྟན། གློ་བུར་བཟང་ངན་ལྟས་ལ་བརྟག་དཔྱད་བསྟན་པའོ། །དང་པོ་ནི། བོད་འདི་ན་ཟབ་ཆོས་ཡི་གེར་བཀོད་པ་ཡིན་ཟེར་བའི་སྙན་བརྒྱུད་དང༌། སློབ་མ་གཅིག་ལས་མང་བ་ལ་མི་སྟོན་པའི་ཆིག་བརྒྱུད་བཀའ་རྒྱ་མར་གྲགས་པའི་ཆོས་ལུགས་མང་ན་ཡང་བརྟག་དཔྱད་བྱ་དགོས་ཏེ། རྒྱུད་དང་མཐུན་ཞིང་བླ་མ་གོང་མ་རིམ་ཅན་ལས་བརྒྱུད་པ་ཡིན་ན་བླང་དུ་རུང༌། དེ་ལྟར་མ་ཡིན་ན་ཟོག་བཅོས་མཁན་གྱི་བརྫུན་གྱི་སྡེབ་ཕྱོགས་ཡིན་པས་སོ། །དེ་བཞིན་དུ་གང་ཟག་འགའ་ཞིག་ལ་རྨི་ལམ་དུ་ལྷ་དང་མཁའ་འགྲོས་གནང་བ་ཡིན་ཟེར་བའི་ཆོས་ལུགས་དང༌། སངས་རྒྱས་སྐུ་མདོག་དང་ཕྱག་མཚན་འདི་འདྲ་བྱས་པ་ཞལ་མཐོང་ཟེར་བའི་ཡི་དམ་གྱི་ལྷ་ལ་སོགས་པ་འདི་དག་ལ་ཡང་བརྟག་དཔྱད་བྱ་སྟེ། མདོ་རྒྱུད་རྣམ་དག་དང་མཐུན་མི་མཐུན་བལྟས་ལ་མཐུན་བར་འདུག་ན་ཉམས་སུ་བླངས་ཀྱང་སྐྱོན་དུ་འགྱུར་བ་མེད་ཀྱང༌། མདོ་སྡེ་དང༌། རྒྱུད་སྡེ་ཀུན་དང་མི་མཐུན་ན་བདུད་ཀྱི་བྱིན་རླབས་ཡིན་པའི་ཕྱིར། གལ་ཏེ་དེ་དག་བླ་མས་གནང་བ་ཡིན་པས་ཉམས་སུ་བླངས་དགོས་སོ་སྙམ་ན། བླ་མ་མཚན་ཉིད་དང་ལྡན་མི་ལྡན་བརྟག་དགོས་ཏེ། བླ་མ་དེ་བཤད་བསྒྲུབ་ཐམས་ཅད་མདོ་རྒྱུད་དང་མཐུན་པར་མཛད་ན་དེ་ནི་བླ་མ་ཡིན་པར་གཟུང་ཞིང༌། ཅི་གསུངས་ཀུན་ཉམས་ ༼༤༢༧༽ སུ་བླངས་པས་ཆོག་ལ། སངས་རྒྱས་ཀྱི་བསྟན་པ་མདོ་རྒྱུད་བཞིན་མི་གསུངས་ན་བླ་མ་ཡིན་ཡང་བཏང་སྙོམས་སུ་བཞག་པ་ལེགས་པས་སོ། །སྙན་བརྒྱུད་སོགས་མདོ་རྒྱུད་དང་མི་མཐུན་ན་དོར་བྱ་ཡིན་པ་དེས་ན།

རྨི་ལམ་དུ་ཐོས་ཟེར་པའི་ཆོས་ལུགས་དང༌། ཞལ་གཟིགས་པའི་ཡི་དམ་རང་ལ་ལུང་བསྟན་མཛད་པའི་སངས་རྒྱས་དང༌། རང་གི་རྩ་བའི་བླ་མའི་གསུང་སྒྲོས་ལ་སོགས་པ་བཟང་ངན་གང་ཡིན་ཡང༌། སངས་རྒྱས་ཀྱི་གསུང་དང་མཐུན་མི་མཐུན་མ་དཔྱད་པར་གཏམ་ཆོལ་དུ་ཚད་མ་ཡིན་ཞེས་གཟུང་བར་མི་བྱ་སྟེ། རྨི་ལམ་གྱི་ཆོས་དང་ཞལ་གཟིགས་ཀྱི་ལྷ་ལ་སོགས་པ་འདི་འདྲ་བདུད་ཀྱི་བྱིན་རླབས་ལས་བྱུང་བ་དག་ཀྱང་སྲིད་པར་རྒྱལ་བས་གསུངས་པའི་ཕྱིར་ཏེ། ཤེར་ཕྱིན་སྟོང་ཕྲག་ཉེར་ལྔ་པ་ལས། བདུད་སྡིག་ཏོ་ཅན་ལུས་གསེར་གྱི་ཁ་དོག་དང༌། འོད་འདོམ་གང་བར་བྱས་ཏེ་བྱང་ཆུབ་སེམས་དཔའ་ཆེན་པོ་དེའི་དྲུང་དུ་འོངས་ནས། དེ་མཐོང་བ་ན་དེ་ལ་འདོད་པ་སྐྱེས་ཏེ། རྣམ་པ་ཐམས་ཅད་མཁྱེན་པ་ཉིད་ལས་ཡོངས་སུ་ཉམས་པར་གྱུར་ཏོ། །ཞེས་དང༌། མདོ་སྡུད་པ་ལས། མིང་གི་གཞི་ལས་བདུད་ནི་ཉེ་བར་ལོངས་གྱུར་ནས། །འདི་སྐད་སྨྲས་ཏེ་འདི་ནི་ཁྱོད་དང་ཕ་མ་དང༌། །ཁྱོད་ཀྱི་བདུན་མེས་བརྒྱུད་ཀྱི་བར་གྱི་མིང་ཡིན་ཞིང༌། །ཞེས་སོགས་བདུད་ཀྱི་ལུང་བསྟན་ལས། བྱང་ཆུབ་སེམས་དཔའ་ལ་རློམ་སེམས་སྐྱེས་ཏེ། བདག་བསྟོད་གཞན་ལ་སྨོད་པའི་བདུད་ཀྱི་ལས་བྱ་བར་གསུངས་པའི་ཕྱིར་རོ། །གཉིས་པ་ནི། རྨི་ལམ་གྱི་ཆོས་སོགས་ལ་བརྟག་དཔྱད་མ་བྱས་པར་ཚད་མར་གཟུང་དུ་མི་རུང་བ་དེས་ན། སངས་རྒྱས་ཀྱི་བསྟན་པ་མཆོག་ངེས་དོན་གྱི་མདོ་རྒྱུད་ཚད་པར་གཟུང་བར་བྱ་ལ། ཡང་ན་དངོས་པོ་སྟོབས་ཤུགས་ ༼༤༢༨༽ ཀྱི་རིགས་པས་གྲུབ་པའི་བླ་མའི་མན་ངག་ཚད་མར་གཟུང་བར་བྱ་སྟེ། ཉམས་ལེན་གྱི་གནད་ཕྱིན་ཅི་མ་ལོག་པ་ནི་དེ་དག་ལས་ཤེས་པར་འགྱུར་བའི་ཕྱིར། སྐྱེས་བུ་བརྫུན་མས་སྦྱར་བའི་མདོ་རྒྱུད་རྣམས་ནི་ཚད་མར་གཟུང་བར་མི་བྱ་སྟེ། ཀོའུ་ཤི་ཀའི་མདོ་དང༌། དེ་བཞིན་དུ་འཕགས་པ་ཤིག་ཅན་ཞེས་བྱ་བ་དང༌། བློ་གྲོས་བཟང་མོ་ཆུང་ངུའི་མདོ། སྡོང་པོ་རྒྱན་གྱི་མདོ་དང༌། ལྗོན་ཤིང་བཟང་པོའི་མདོ་དང༌། སྣང་བརྒྱད་ཀྱི་མདོ་ལ་སོགས་པ་བོད་ཀྱིས་སྦྱར་བའི་མདོ་སྡེ་ཡིན་པའི་ཕྱིར་དང༌།

གཞན་ཡང་གསང་སྔགས་གསར་མ་ལ། དབང་བསྐུར་རྒྱལ་པོ་དང་ལམ་ལྔ་བསྐོལ་བའི་རྒྱུད་དང༌། དུས་འབྱུང་ཞེས་བྱ་བའི་རྒྱུད་དང༌། ཕྱག་ན་རྡོ་རྗེ་མཁའ་འགྲོ་དང༌། ར་ལི་ཉི་ཤུ་རྩ་བཞི་དང༌། གཉིས་མེད་རྣམ་རྒྱལ་ལ་སོགས་པ་དང༌། རྙིང་མ་ལ་ཡང་ཀུན་བྱེད་རྒྱལ་པོ་དང༌། མདོ་དགོངས་བསྡུས་དང༌། ཞི་ཁྲོ་སྒྱུ་འཕྲུལ་དང༌། ལྷ་མོ་སྐྱེ་རྒྱུད་དང༌། བམ་རིལ་ཐོད་མཁར་ལ་སོགས་པ་བོད་ཀྱིས་སྦྱར་བའི་རྒྱུད་སྡེ་མང་དུ་ཡོད་པའི་ཕྱིར། དེ་འདྲའི་རིགས་ཅན་རང་བཟོའི་མདོ་རྒྱུད་རྣམས་ལ་མཁས་པས་ཡིད་བརྟན་མི་བྱ་སྟེ། དེ་དག་ལ་ཚད་མར་བཟུང་ནས་ཐོས་བསྒོམ་བྱེད་པ་ནི་བློ་གྲོས་གྲོན་དུ་འགྱུར་བའི་ཕྱིར། དོན་འདི་དང་མཐུན་པར་འཕྲིན་ཞུར། སངས་རྒྱས་གསུང་རབ་ངོ་མཚར་ཅན། །དེ་དག་གཞི་མདོའི་རྩྭ་བཞིན་དོར། །བླུན་པོ་རྣམས་ཀྱི་བརྫུན་ཚིག་ལ། །ཐུབ་པའི་བཀའ་བས་གུས་པར་འཛིན། །ཅེས་གསུངས་སོ། །གཙུག་ཏོར་ནག་མོ་དང༌། བྱ་ཁྱུང་བསམ་ཡས་མ་ལ་སོགས་པ་བོད་ཀྱི་ལྷ་འདྲེས་སྦྱར་བ་ཡིན་པས་འཕྲལ་ལ་ནད་གདོན་ཞི་བའི་བྱིན་རླབས་ཅུང་ཟད་འབྱུང་མོད། འོན་ཀྱང་མཁས་པས་ཡིད་བརྟན་བྱར་མི་རུང་ལ། དེ་བཞིན་དུ་ལྷ་མོ་གནས་མཁར་བྱེད་དང་ ༼༤༢༩༽ མཁའ་ལྡིང་གི་རྟོག་པ་ལ་སོགས་པ་ལ་བརྗོད་དོན་ཅུང་ཟད་བདེན་པ་ཡོད་པ་སྲིད་མོད་ཀྱི། འོན་ཀྱང་མུ་སྟེགས་བྱེད་ཀྱིས་བྱས་པའི་རྒྱུད་ཡིན་པས་དེ་ལ་ལུང་ཚད་མར་བྱར་མི་རུང་སྟེ། དེའི་འཐད་པ་མགོན་པོ་བྱམས་པས་རྒྱུད་བླ་མ་ལས། མ་རིག་པའི་ལིང་ཏོག་གིས་ཤེས་རབ་ཀྱི་མིག་ལྡོང་བའི་མུ་སྟེགས་པ་རྣམས་ལ་ཡང༌། ཤིང་ངམ་རྩིག་པ་ལ་སྲིན་བུའི་བརྐོས་པའི་ཡི་གེའི་འབྲུ་དང་འདྲ་བ་བཞིན་གྱི་བདེན་བདེན་འདྲ་བ་ཅུང་ཟད་ཡོད་མོད་ཀྱི། འོན་ཀྱང་ཡིད་བརྟེན་མི་བྱ་བར་གསུངས་པའི་ཕྱིར། རྒྱ་གར་ན་ཡང་མུ་སྟེགས་པའི་རྒྱུད་དང༌། སངས་རྒྱས་ཀྱི་རྒྱུད་གཉིས་ཤན་འབྱེད་པ་ཤིན་ཏུ་དཀའ་སྟེ། མུ་སྟེགས་ཀྱི་མ་རྒྱུད་རྣམས་ལས་རླུང་འཁྲུལ་འཁོར་སོགས་སྟོན་ཚུལ་ནང་པ་དང་འདྲ་འདྲ་མང་པོ་ཡོད་ཅིང༌།

ཇོ་བོ་རྗེའི་གསུང་ལས་ཀྱང༌། རྒྱ་གར་ན་མུ་སྟེགས་ཀྱི་མ་རྒྱུད་དང༌། ནང་པའི་མ་རྒྱུད་གཉིས་ཤན་ཕྱེད་པ་ང་དང༌། ངའི་བླ་མ་ཤནྟི་པ་གཉིས་ལས་མེད། ཤནྟི་པ་ནི་གཤེགས། ང་བོད་དུ་སླེབས་པས་ད་རྒྱ་གར་ཡང་ངན་པར་ཐལ་གསུང་ངོ༌། །གསུམ་པ་ནི། རིང་བསྲེལ་དང་ཐུགས་ལྗགས་བྱོན་པ་དང༌། ལྷའི་སྐུ་གཟུགས་དང་ཡིག་འབྲུ་ལ་སོགས་པ་རུས་པ་ལས་བྱུང་བའི་རྒྱུ་མཚན་ཅུང་ཟད་དཔྱད་པར་བྱ་སྟེ། བཟང་ངན་བཏང་སྙོམས་གསུམ་དུ་ཡོད་པའི་ཕྱིར། དེ་ཡང་འཕགས་པ་གསུམ་གྱི་རིང་བསྲེལ་ནི། བདེན་པ་མཐོང་བ་སོགས་ཀྱི་ཡོན་ཏན་གྱི་སྟོབས་ཀྱིས་འབྱུང་བ་ལས་ཅན་རྣམས་ཀྱི་བསོད་ནམས་གསོག་པའི་རྟེན་དུ་གྱུར་པ་ཡིན་པས། རྒྱ་མཚོ་སོགས་ཀྱི་འབྱུང་ཁུངས་ལས་བྱུང་བའི་ནོར་བུ་རིན་པོ་ཆེ་དང་འདྲ་སྟེ། གསོལ་བ་བཏབ་ན་དགོས་འདོད་འབྱུང་ཞིང་ ༼༤༣༠༽ གྲངས་ཡང་བརྩིར་མེད་པ་འབྱོན་པ་ཡིན་ནོ། །རིང་བསྲེལ་ལ་ལ་ནི་ལས་འབྲས་ལ་ཡིད་མི་ཆེས་པར་བྱ་བའི་ཕྱིར་སྡིག་པོ་ཆེའི་རུས་པ་ལ་ཡང་འབྱུང་བར་གདོན་གྱིས་བྱེད། ལ་ལ་ནི་འབྱུང་བཞིའི་ན་ཚ་རུས་པའི་ནང་དུ་འཁྱིམས་པའི་སྟོབས་ལས་འབྱུང༌། ཁ་ཅིག་ནི་བསྟན་ལ་དགའ་བའི་ལྷས་གང་ཟག་དེ་ལ་འགྲོ་བ་གཞན་དད་པར་བྱ་བའི་ཕྱིར་སྤྲུལ་པའང་སྲིད་དོ། །དེང་སང་རིང་བསྲེལ་ཕལ་ཆེ་བ་ནི་ཟོག་དང་བརྫུན་མས་བྱས་པའི་རིང་བསྲེལ་ཡིན་ཏེ། མིག་འཁྲུལ་སོགས་ཀྱི་མན་ངག་ལས་འབྱུང་བ་ཡིན་ནོ། །རྒྱུ་མཚན་དེས་ན་རིང་བསྲེལ་བཟང་ངན་གྱི་རྣམ་དབྱེ་མཁས་པས་དཔྱད་དོ། །དེ་བཞིན་དུ། གང་ཟག་འགའ་ཞིག་གི་ཕུང་པོ་བསྲེགས་པ་ལ་ཐུགས་ལྗགས་མ་ཚིག་པར་བྱོན་པ་དང༌། ལྷའི་སྐུ་གཟུགས་དང༌། ཡིག་འབྲུ་ལ་སོགས་པ་འབྱུང་བ། མདོ་རྒྱུད་ཀྱི་ཆོས་ནས་དེ་འདྲ་འབྱུང་བ་དངོས་སུ་གསུངས་པ་མེད་ལ། འོན་ཀྱང་དེང་སང་དེ་འདྲ་འབྱུང་བ་ཕལ་ཆེར་བརྫུན་མས་བྱས་པ་ཡིན་ལ། གལ་ཏེ་བརྫུན་གྱིས་བཅོས་པ་མ་ཡིན་པར་བདེན་པ་ཡིན་ནའང༌། བཟང་ངན་གཉིས་ཀ་ལུང་བསྟན་དཀའ་སྟེ།

བསྒྲུབ་བྱེད་དང་གནོད་བྱེད་ཀྱི་ལུང་རིགས་གཉིས་ཀ་མེད་པའི་ཕྱིར་རོ། །བཞི་པ་ནི། ཉི་མ་དུ་མ་ནམ་མཁར་ཉིན་གཅིག་ལ་ཤར་བ་དང༌། ནམ་མཁའ་ལ་བུ་ག་ལྟ་བུའི་མཐོང་ས་དོད་པ་དང༌། མཚན་མོ་མུན་ནག་ལ་འཇའ་ཚོན་བྱུང་བ་དང༌། མིའམ་དུད་འགྲོའི་ལུས་ལ་འོད་ཟེར་འཕྲོ་བ་དང༌། གློ་བུར་དུ་ལྷ་འདྲེ་འདུ་འཚོག་དང་འགྲོ་འོང་བྱེད་པ་མཐོང་བ་དང༌། སྐྱེ་བོ་གསོན་པོའི་ལུས་ལ་བརྫུན་མེད་པར་མངོན་སུམ་དུ་རིང་བསྲེལ་འཛག་པ་ལ་སོགས་པ་བླུན་པོས་ངོ་མཚར་བའི་རྟགས་སུ་བྱེད་མོད་ཀྱི། འོན་ཀྱང་ངོ་མཚར་བ་མ་ ༼༤༣༡༽ ཡིན་ཏེ། མཁས་པས་འདི་འདྲ་མཐོང་བར་གྱུར་ན་བར་ཆད་ངན་པའི་རྟགས་སུ་ཤེས་པའི་ཕྱིར་ཏེ། མདོ་སྡེ་སྟག་རྣ་ལས། དེ་དག་ངན་པའི་རྟགས་སུ་བཤད་པའི་ཕྱིར། གཞན་ཡང་ལྷའི་སྐུ་གཟུགས་མཆི་མ་འཛག་པ་དང༌། དེ་བཞིན་དུ་བཞེངས་ནས་གོམ་པས་འགྲོ་བ་དང༌། གར་སྟབས་བྱེད་པ་དང༌། སྐད་འབྱིན་པ་དང༌། ནམ་མཁའ་དམར་པོར་གྱུར་ནས་ཁྲག་གི་ཆར་པ་འབབ་པ་དང༌། ས་འོག་ཏུ་བོང་བུའི་སྒྲ་སྒྲོག་པ་དང༌། དུད་འགྲོ་མིའི་སྐད་སྨྲ་བ་དང༌། དུད་འགྲོའི་མངལ་ནས་སྲོག་ཆགས་རིགས་མི་མཐུན་བཙས་པ་སོགས་ལ་བླུན་པོ་དག་ངོ་མཚར་བསྐྱེད་མོད་ཀྱི། མཁས་པས་འདི་འདྲ་མཐོང་བར་གྱུར་ན་ཡུལ་དེར་དགྲ་བོ་གཞན་དག་འཇུག་པའམ། ཡང་ན་ལྟས་ངན་གཞན་དག་འབྱུང་བའི་ལྟས་སུ་ཤེས་ཏེ། མིག་བཅུ་གཉིས་པ་ཞེས་བྱ་བའི་མིག་ལས། གཙུག་ལག་ཁང་གི་སྐུ་གཟུགས་འཕོས་སམ། སྤྱན་ནས་མཆི་མ་བྱུང་ན་ཡུལ་ཁམས་དེའི་མི་དཔའ་བོ་གཅེས་པ་བུ་མང་པོ་དང་བཅས་པ་ཡུལ་བུད་པར་འགྱུར་རོ། །ཞེས་དང༌། ཐུབ་པ་ཆེན་པོ་དྲང་སྲོང་སྐར་དགས་བྱས་པའི་ལྟས་ཀྱི་རྣམ་པ་བསྟན་པ་ཞེས་བྱ་བའི་གཙུག་ལག་ལས། གལ་ཏེ་གང་དུ་འཇིག་རྟེན་པའི་ལྷའི་གཟུགས་གར་བྱེད་པ་རབ་ཏུ་གཡོ་བར་གྱུར་པ་དང༌། སྣ་བར་གྱུར་པ་དང༌། མིག་མཆི་མས་གང་བ་དང༌། རྔུལ་བར་གྱུར་པ་དང༌། གས་པར་གྱུར་པ་དང༌། དུམ་བུར་གྱུར་པ་དང༌། ཐམས་ཅད་ཞིག་པར་གྱུར་པ་ལ་སོགས་པས་ནི།

འཇིགས་པ་རྣམ་པ་དུ་མ་འབྱུང་བར་རིག་པར་བྱའོ། །དེ་ལ་ཡང་གར་གྱིས་ནི་དམག་མང་པོ་འབྱུང་ངོ༌། །ཞེས་པ་དང༌། གོམ་པ་འདོར་བས་ ༼༤༣༢༽ ནི་ཡུལ་བོར་ཏེ་འགྲོ་བར་འགྱུར་རོ་ཞེས་བཤད་པའི་ཕྱིར། བཤད་མ་ཐག་པའི་ལྟས་འདི་འདྲའི་རིགས་ཅན་ས་གཡོ་བ་དང༌། སྒྲ་གྲག་པ་ལ་སོགས་པ་མཐོང་ན་ཡང༌། ལྟས་བཟང་ངན་བརྟག་ཤེས་པའི་མཁས་པ་རྣམས་ལ་ལེགས་པར་དྲི་བར་བྱ་སྟེ། དེས་བཟང་ངན་ལུང་སྟོན་ཤེས་པས་སོ། །དེ་ལྟར་རིགས་བདུན་ཇི་སྲིད་འཚོའི་བར་དུ་ལེན་པ་བཀག་པ་ནས། བཟང་ངན་གྱི་ལྟས་བཤད་པ་འདིའི་བར་དེ་དག་ནི་དོན་ལ་འཁྲུལ་པ་དགག་པ་ཡིན་ཏེ། དོན་ལ་འཁྲུལ་པ་དང་མ་འཁྲུལ་བའི་རྣམ་པར་དབྱེ་བ་མདོ་ཙམ་བཤད་པ་ཡིན་པས་སོ། །གཉིས་པ་ཚིག་ལ་འཁྲུལ་བ་དགག་པ་ལ་གཉིས་ཏེ། དོར་བྱ་ནོར་བའི་བཤད་པ་དགག བླང་བྱ་མ་ནོར་བཤད་པ་བསྒྲུབ་པའོ། །དང་པོ་ལ་གཉིས་ཏེ། བོད་སྐད་ནོར་བའི་བཤད་པ་དགག རྒྱ་སྐད་ནོར་བའི་བཤད་པ་དགག་པའོ། །དང་པོ་ནི། དོན་ལ་འཁྲུལ་པ་བཀག་ཟིན་པ་དེ་ནས་ཚིག་ལ་འཁྲུལ་པ་དང་མ་འཁྲུལ་པའི་རྣམ་དབྱེ་ཅུང་ཟད་བཤད་ཀྱིས་ཉོན་ཞེས་གདམས་སོ། །ཇི་ལྟར་ན། བོད་དག་བཅོམ་ལྡན་འདས་ཀྱི་བཤད་པ་ལ་བདུད་བཞི་བཅོམ་ཞིང་ཡོན་ཏན་དྲུག་དང་ལྡན་པ་ལ་བཅོམ་ལྡན། འཁོར་བའི་ཆོས་ལས་འདས་པས་ན་འདས་ཞེས་འཆད་པ་ནི་ནོར་ཏེ། བྷ་ག་ཝཱན་ཞེས་པའི་བྷ་ག་ནི་བཅོམ་པ་དང༌། སྐལ་བ་གཉིས་ཀ་ལ་འཇུག་ཅིང༌། ཝཱན་ཞེས་པ་ལྡན་པའི་དོན་ཡིན་པས། ལྡན་པ་དེ་སྔ་མ་གཉིས་ལ་སོ་སོར་སྦྱར་བར་བྱ་བ་ཡིན་པའི་ཕྱིར་དང༌། འདས་པ་ལ་སྐད་དོད་མེད་པའི་ཕྱིར། གླེགས་བམ་གྱི་བཤད་པ་ལ། གླེགས་ཤིང་གི་བར་དུ་གླེགས་ཐག་གིས་བམ་པོ་བསྡམས་པས་ན་གླེགས་བམ་ཞེས་བཤད་པ་ནོར་ཏེ། གླེགས་ཤིང་དང་གླེགས་ཐག་ཀྱང་ ༼༤༣༣༽ གླེགས་བམ་ཉིད་ལ་བལྟོས་པའི་ཐ་སྙད་ཡིན་པའི་ཕྱིར། གཞན་ཡང་ཕྱག་རྒྱ་ཆེན་པོའི་བཤད་པ་ལ་ལག་པ་བསྣོལ་ཞིང་བསྡམས་པས་ན་ཕྱག་རྒྱ་ཞེས་ཕྱག་དང་རྒྱ་སོ་སོར་ཕྲལ་ནས་ངོས་འཛིན་པ་དང༌།

ཡེ་ཤེས་ཀྱི་བཤད་པ་ལ་ཡེ་གདོད་མ་ནས་གྲུབ་པའི་ཤེས་པ་ཡིན་པས་ཡེ་ཤེས་ཞེས་འཆད་པ་དང༌། སེམས་ཉིད་ཀྱི་དོན་རྣལ་མ་ལ་རིག་པ་ཡེ་ཤེས་འབྱོར་བས་ན་རྣལ་འབྱོར་པ་ཞེས་འཆད་པ་དང༌། དམག་དཔུང་ཆེན་པོའི་དཔུང་རྒྱན་ཡིན་པས་རྒྱལ་མཚན་རྩེ་མོའི་དཔུང་རྒྱན་ཞེས་འཆད་པ་དང༌། ཆོས་ཉིད་འོད་གསལ་རྣམ་རྟོག་གི་གོས་ཀྱིས་གཏུམས་པས་ན་གཏུམ་མོ་ཞེས་སྒྲ་བཤད་པ་བྱེད་པ་དང༌། སེམས་ཅན་བསླུ་བས་ན་བསླུ་ཞེས་འཆད་པ་དང༌། ཕྱེ་མ་ཕུར་མ་རི་རབ་མཉམ་པ་ལ་དྲི་རབ་མཉམ་པར་འཆད་པ་རྣམས་ནི། བོད་བླུན་པོ་དག་གིས་སྒྲ་དོན་འཁྲུལ་པ་ཡིན་ནོ། །གཉིས་པ་ནི། ཤཱཀྱའི་བུ་མོས་འཚོ་མ་ལ་གོ་པཱ་ཞེས་པའི། གོ་ནི་དོན་དགུ་ལ་འཇུག་པ་ལས། འདིར་ས་ལ་འཇུག པཱའི་སྒྲ་འཚོ་བ་དང་སྐྱོང་བ་དང༌། བསྲུང་བ་སོགས་ལ་འཇུག་པ་དེས་ན། བོད་སྐད་དུ་ས་འཚོ་ཡིན་པ་ལ། དེ་མ་ཤེས་པར་གོ་པཱའི་སྒྲ་བཤད་རྟོགས་པའི་དོན་དུ་འཆད་པ་འཁྲུལ་ལོ། །ཡང་རྒྱ་སྐད་དུ་རཏྣ་ཀེ་ཏུ་ཞེས་པའི་རཏྣ་ནི་རིན་པོ་ཆེ་དང༌། དཀོན་མཆོག་ལ་འཇུག་ཅིང༌། ཀེ་ཏུའི་སྒྲ་དཔལ་དང་ཏོག་དང་རྒྱལ་མཚན་ལའང་འཇུག་ཅིང༌། དུ་བ་མཇུག་རིང་གི་མིང་ལའང་ཟེར་བས་སྐད་རྙིང་རྣམས་ལ་དཔལ་དུ་བཤད་པ་ཡང་ཡོད། གསར་བཅད་མན་ཆད་དུ་རིན་ཆེན་ཏོག་ཏུ་བསྒྱུར་རོ། །དེས་ན་ཤེར་ཕྱིན་རྒྱས་པ་འབུམ་ལས། རིན་ཆེན་དཔལ་དང༌། སྐད་གསར་བཅད་ཀྱིས་ཞུས་པའི་བརྒྱད་སྟོང་པ་ ༼༤༣༤༽ ལས། རིན་ཆེན་ཏོག་ཅེས་བྱ་བར་བསྒྱུར་བ་མི་ཤེས་པར་བྱང་ཆུབ་སེམས་དཔའ་རིན་ཆེན་དཔལ་དུ་བཤད་པ་ནོར་བ་ཡིན་ནོ། །འཕགས་པ་སྤྱན་རས་གཟིགས་ཀྱི་བཞུགས་གནས་པོ་ཏ་ལ་ཞེས་བྱ་བའི་སྒྲ་བོད་སྐད་དུ་གྲུ་འཛིན་ཡིན་ལ། སྔོན་གྱི་ལོ་ཙཱ་བ་འགས་རི་བཏང་བཟུང་ཞེས་བྱ་བར་བསྒྱུར་བ་ཡང་ཡོད་མོད། གང་ལྟར་ཡང་རི་བོ་གྲུ་འཛིན་ཞེས་བྱ་བར་བསྒྱུར་ན་བོད་ལ་འཐད་ཅིང་འཁྲུལ་པ་མེད་མོད་ཀྱི། ལོ་ཙཱ་བ་ལ་ལས་རྒྱ་སྐད་སོར་བཞག་ནས་པོ་ཏ་ལའི་རི་ཞེས་བྱ་བར་བསྒྱུར། དེ་ལ་སྒྲ་བསྒྱུར་ལ་ལས་རིའི་སྒྲ་པོ་ཏ་ལའི་གོང་དུ་ཕྱུང་ནས།

རི་པོ་ཏ་ལ་ཞེས་པར་བསྒྱུར་བ་ལ་དེ་དོན་གང་ཡིན་མ་རྟོགས་པའི་རྙིང་མ་བ་སོགས་ཀྱི་རི་བོ་ཏ་ལར་འཆད་པ་འཁྲུལ་ལོ། །འཁོར་གསུམ་ཡོངས་དག་ཅེས་བྱ་བ་ལ་རྒྱ་སྐད་དུ། ཏྲི་མཎྜ་ལ་པ་རི་ཤུདྡྷ་ཞེས་བྱ་བ་ཡོད་པའི་ཏྲི་ནི་གསུམ་ལ་འཇུག མཎྜ་ལ་ནི་བོད་སྐད་དུ་དཀྱིལ་འཁོར་དང༌། པ་རི་ཤུདྡྷ་ནི་ཡོངས་སུ་དག་པ་ཡིན་པས། སྒྲ་དྲང་པོར་བསྒྱུར་ན་དཀྱིལ་འཁོར་གསུམ་ཡོངས་སུ་དག་པ་ཞེས་བྱ་བར་འགྱུར་ལ། དེ་ལ་ལོ་ཙཱ་བ་མཁས་པ་རྣམས་ཀྱིས་སྒྲའི་ཟུར་བསྡུས་ནས་འཁོར་གསུམ་ཡོངས་དག་ཅེས་བྱ་བར་བསྒྱུར་བ་ལ། རྨོངས་པ་རྣམས་ཀྱིས་དེའི་སྒྲ་དོན་མ་ཤེས་པར་འཁོར་གསུམ་གཡོག་ཏུ་འཆད་པ་འཁྲུལ་ལོ། །རྒྱ་སྐད་དུ་ལངྐ་པཱུ་རི་ཞེས་པའི་པཱུ་རིའི་སྒྲ་ནི། གྲོང་ཁྱེར་ལ་འཇུག་པས་བོད་སྐད་དུ། ལངྐའི་གྲོང་ཁྱེར་ཡིན། དེ་གང་ན་ཡོད་ན་ལྷོ་ཕྱོགས་རྒྱ་མཚོའི་གླིང་འགྲམ་ཕྱིའི་ལྕགས་རིའི་ཁོར་ཡུག་གི་ཁྲོད་ན་ཡོད་ལ། འོན་ཀྱང་རྒྱ་སྐད་མ་ཤེས་པར་པུ་རངས་སུ་འཆད་པར་འཁྲུལ་ལོ། །རྒྱ་སྐད་དུ་བི་མ་ལ་མི་ཏྲ་ཞེས་པའི། མ་ལ་ནི་དྲི་མ་དང༌། ༼༤༣༥༽ བི་དགག་ཚིག་ཡིན་པས་སྔ་ཕྱི་སྦྱར་བས་དྲི་མེད་དང༌། མི་ཏྲ་བཤེས་གཉེན་ཡིན་པས། བོད་སྐད་དུ་དྲི་མེད་བཤེས་གཉེན་ཞེས་འབྱུང་བ་ལ། དེའི་སྒྲ་དོན་མི་ཤེས་པར་ཆོས་བྱེ་མའི་ལ་ཙམ་བསྒྱུར་བས་བྱེ་མའི་ལ་དང༌། མི་ཏྲ་ཕྱག་རྒྱ་ཡིན་པས་བྱེ་མ་ལའི་ཕྱག་རྒྱར་འཆད་པ་འཁྲུལ་ལོ། །རྒྱ་སྐད་དུ་ནཱ་རོ་ཏ་པ་ཞེས་པའི་སྒྲ་བྲམ་ཟེའི་རིགས་མང་པོའི་ནང་ནས་རིགས་ཀྱི་བྱེ་བྲག་ཁྱད་པར་བ་ཡིན་པ་ལ་དེའི་རྒྱུ་མཚན་དང༌། རྒྱ་སྐད་སོར་བཞག་པ་མ་ཤེས་པར། བླ་མ་ཏི་ལོ་པའི་དྲུང་དུ་དཀའ་བ་སྤྱད་པས་ཨ་ནན་ཞེས་འོ་བརྒྱལ་གྱི་ཚིག་མང་དུ་བརྗོད་ཅིང༌། རོ་དང་འདྲ་བར་སོང་བས་ན་རོ་ཞེས་འཆད་པ་དང༌། ཏི་ལོ་ཞེས་པ་ཏིལ་རྡུང་བ་པོའི་རིགས་ལ་ཟེར་བ་ལ། དེ་མ་གོ་བར་ཏེ་ལོར་འཆད་པ་དང༌། རྒྱ་སྐད་དུ་ལཱུ་ཧི་ཞེས་བྱ་བ་ལ་བོད་སྐད་དུ་ཉའི་རྒྱུ་ལྟོ་ལ་འཇུག་ཅིང༌།

རྒྱུ་ལྟོ་དེ་གསོལ་ཟས་སུ་མཛད་ཅིང༌། ལམ་བསྒོམས་པས་གྲུབ་པ་བརྙེས་པའི་མཚན་ལ་ཡང༌། བོད་སྐད་ལྟར་ན་ཉའི་རྒྱུ་ལྟོ་བ་ཞེས་གྲགས་པ་ལ། དེའི་སྒྲ་དོན་མ་ཤེས་པར་ཀླུ་ཡི་པར་འཆད་པ་དང༌། རྒྱ་སྐད་དུ་ཨིནྡྲ་བྷཱུ་ཏི་ཞེས་པའི་ཨིནྡྲ་ནི་དབང་པོ་དང༌། བྷཱུ་ཏི་ནི་དོན་མང་པོ་ལ་འཇུག་པ་ལས་འདིར་འབྱུང་པོ་ལ་འཇུག་པས། བོད་སྐད་དུ། འབྱུང་པོའི་དབང་པོ་ཞེས་པ་ཨོ་རྒྱན་གྱི་རྒྱལ་པོའི་མཚན་ཡིན་པ་དེའི་སྒྲ་བསྒྱུར་མ་ཤེས་པར་བརྒྱ་བྱིན་བྱང་ཆུབ་ཏུ་འཆད་པ་དང༌། རྒྱ་སྐད་དུ་ཨ་ཝ་དྷཱུ་ཏིའི་སྒྲ་གཟུང་འཛིན་གཉིས་སྤངས་པས། བོད་སྐད་དུ་གཉིས་སྤངས་ཞེས་པ་དང༌། སྐྱེ་བོ་ཀུན་འདར་བར་བྱེད་པས་ཀུན་འདར་ཞེས་པ་གཉིས་ཀ་འདམ་ག་ཅན་ལ་འཇུག་པ་ཡིན་ཀྱང༌། དེའི་དོན་མ་ཤེས་པར་འདོད་པ་ཀུན་ 

༼༤༣༦༽ འོང་བས་འདོད་སྟེར་ཞེས་པར་བསྒྱུར་ཅིང་བཤད་པ་དང༌། རྒྱ་སྐད་དུ་དོ་ཧ་ཞེས་བྱ་བ། བོད་སྐད་དུ་ལྷུག་པའམ་མ་བཅོས་པ་ལ་འཇུག་པས། མ་བཅོས་པའི་དོན་ཐུགས་ལ་འཁྲུངས་པའི་གྲུབ་ཐོབ་ཀྱི་གླུ་ལ། དོ་ཧའི་གླུ་ཞེས་རྒྱ་སྐད་སོར་བཞག་མོད་ཀྱི། དེའི་རྒྱུ་མཚན་མི་ཤེས་པར། དོ་ནི་གཉིས་ཡིན་ཧ་དགོད་པ་ཡིན་པས་གཉིས་ལ་དགོད་པ་ཞེས་སུ་འཆད་པ་དང༌། རྒྱ་སྐད་དུ་ཛ་བ་ཞེས་བྱ་བ་ཤིང་ལས་སྐྱེས་པའི་མེ་ཏོག་དམར་པོ་ཞིག་ལ་འཇུག་ཅིང༌། དེ་ཡིན་པ་ལ་དེའི་བརྡ་དོན་དང༌། ཛ་བ་རྒྱ་སྐད་སོར་བཞག་པ་མ་ཤེས་པར་བྱམས་ཤིང་མཐུན་པའི་མཛའ་བར་འཆད་པ་སོགས་ནི། བོད་ཀྱི་བླུན་པོ་རྣམས་ལ་གོ་བདེ་ཞིང་ལེགས་ལེགས་འདྲ་ཡང༌། སྒྲ་དོན་ལ་སྦྱངས་པའི་མཁས་པས་མཐོང་ན་བཞད་གད་ཀྱི་གནས་ཡིན་ཏེ། རྒྱུ་མཚན་ཅིའི་ཕྱིར་ན། སཾ་སྐྲྀ་ཏའི་སྒྲ་དོན་ལ་དེ་དག་བཤད་དུ་མི་རུང་བ་ཉིད་ཀྱི་ཕྱིར་དང༌། ལ་ལ་ནི་རྒྱ་སྐད་ཡིན་པ་མ་ཤེས་པར་བོད་སྐད་ཡིན་པར་འཆད་པའི་ཕྱིར་རོ། །དེས་ན་འདི་དང་མཐུན་པར་འཕྲིན་ཞུ་ལས། ལེགས་པར་སྦྱར་ལ་བོད་སྐད་དུ། །མཁས་པས་བསྒྱུར་བ་ཐམས་ཅད་དང༌། །སྒྲ་མི་ཤེས་པས་བསྒྱུར་བ་ལ། །ཚིག་དོན་ནོར་པ་ཅི་རིགས་མཐོང༌། །དེ་འདྲ་བདག་གིས་བཅོས་ནས་བཤད། །སྐ་ཅོག་སོགས་ཀྱིས་བསྒྱུར་བ་ལའང༌། །འགའ་ཞིག་དོན་འགྱུར་དག་ཏུ་བྱས། །འགའ་ཞིག་བརྡ་རྙིང་གོ་བར་དཀའ། །འགའ་ཞིག་སྔ་མ་བཙན་པར་བྱས། །ལ་ལ་གསར་བཅད་དག་གིས་བཅོས། །ལ་ལ་རྒྱ་སྐད་སོར་བཞག་སྣང༌། །ལ་ལ་ཁམས་ཀྱི་བྱེ་བྲག་གི །རྒྱ་སྐད་གཅིག་ལ་བཤད་ཚུལ་གྱིས། །བོད་ཀྱི་སྒྲ་བསྒྱུར་ཐ་དད་སྣང༌། །འདི་འདྲའི་ཚིག་དོན་འདྲ་མི་འདྲ། །དེ་དག་ ༼༤༣༧༽ ལེགས་པར་དཔྱིས་ཕྱིན་པ། །བླུན་པོ་རྣམས་ཀྱིས་ལྟ་ཅི་སྨོས། །མཁས་པ་ཡིས་ཀྱང་ཤེས་པར་དཀའ། །དེ་དག་བདག་གིས་ཐ་སྙད་ལ། །སྦྱངས་པའི་སྟོབས་ཀྱིས་ལེགས་པར་ཤེས། །ཞེས་གསུངས་སོ། །རྒྱུ་མཚན་དེས་ན་བཅོམ་ལྡན་འདས་ཀྱི་བཤད་པ་ལ་བཞི་བཅོམ་དྲུག་ལྡན་འཆད་པ་སོགས་དེ་འདྲའི་བཤད་པ་ཀུན་ཆོས་ཅན།

མཁས་པ་རྣམས་ཀྱིས་དོར་བར་བྱ་སྟེ། བོད་ཀྱི་བླུན་པོ་རྣམས་ཀྱིས་རང་དགར་སྦྱར་བས་སོ། །ཛ་བ་མེ་ཏོག་དམར་པོ་ལ་འཇུག་པ་ནི་དེའི་སྐད་དོད་དུ་འཁྲུལ་བར་མི་བྱ་སྟེ། མེ་ཏོག་གི་སྐད་དོད་ལ་པུཥྤེ་འབྱུང་བའི་ཕྱིར། དེས་ན་ཛ་བའི་མེ་ཏོག་ཞེས་པའི་ཛ་བ་རྒྱ་སྐད་སོར་བཞག་པ་ལ། དེ་མ་ཤེས་པར་བྱམས་པའི་མཛའ་བར་སྒྲ་བསྒྱུར་བ་ནི་ནོར་པ་ཡིན་ནོ་ཞེས་བསྟན་པ་ཡིན་ནོ། །གཉིས་པ་བླང་བྱ་མ་ནོར་བཤད་པ་བསྒྲུབ་པ་ནི། དེ་བཞིན་གཤེགས་པའི་སྐད་དོད་ཏ་ཐཱ་ག་ཏ་ཞེས་པ་དེ་ཁོ་ན་ཉིད་རྟོགས་པ་ལ་འཇུག་པས། དེའི་བཤད་པ་དེ་ཁོ་ན་ཉིད་རྟོགས་པ་ལ་འཆད་པ་དང༌། དགྲ་བཅོམ་གྱི་སྐད་དོད་ཨ་རྷ་ཏེ་ཞེས་པ་ལྷ་མི་ཀུན་གྱིས་མཆོད་པར་འོས་པ་ལ་འཇུག་པས། དེའི་སྒྲ་དོན་མཆོད་འོས་སུ་འཆད་པ་དང༌། རྒྱལ་པོའི་སྐད་དོད་རཱ་ཛ་ཞེས་པ་གཟི་བརྗེད་ཆེ་བ་དང༌། མཛེས་པ་དང་གསལ་བ་ལ་འཇུག་པས། དེའི་སྒྲ་བཤད་གསལ་བ་ལ་འཆད་པ་དང༌། བཟོད་པའི་སྐད་དོད་ཀྵནྟི་ཞེས་པ་རྐྱེན་ངན་པས་མི་ཕྱེད་པ་ལ་འཇུག་པས། དེའི་སྒྲ་བཤད་མི་འབྱེད་པ་ལ་འཆད་པ་དང༌། སྐནྡྷ་ཞེས་པ་ཁུར་ཁྱེར་བ་ཡིན་པས་ཕུང་པོའི་སྒྲ་དོན་ཕྲག་པར་འཆད་པ་དང༌། ཧེ་ཏུ་ཞེས་པ་དབྱིངས་དང་རྒྱུ་དང་ཁམས་གསུམ་ཀ་ལ་འཇུག་པས། ཁམས་ལ་དབྱིངས་སུ་འཆད་པ་དང༌། བྷ་ག་ཞེས་ ༼༤༣༨༽ པ་བཅོམ་པ་དང་སྐལ་བ་གཉིས་ཀ་ལ་འཇུག་པས། བཅོམ་པ་ལ་སྐལ་བར་འཆད་པ་དང༌། སུ་དུ་རཱ་ཛཱ་ཡ་ཞེས་པ་ཤིན་ཏུ་ངན་ཞིང་ཐུབ་པར་དཀའ་བ་ལ་འཇུག་པས་སྦྱངས་དཀའ་ལ་ཐུབ་དཀར་འཆད་པ་དང༌། ཨ་ནུ་ཤ་ཡ་ཞེས་པ་མངོན་དུ་འགྱུར་བའི་གནས་ལ་འཇུག་པས་བག་ཆགས་ལ་གནས་སུ་འཆད་པ་དང༌། ཤཱཀྱ་ནི་རྒྱ་སྐད་སོར་བཞག་པ་བོད་སྐད་དུ་བསྒྱུར་ན་ཕོད་པར་འཆད་པ་སོགས་ནི། བོད་ཀྱི་སྐད་ལ་ཅུང་ཟད་མི་བདེ་ཡང་མཁས་པས་བླང་བར་བྱ་སྟེ། ལེགས་པར་སྦྱར་བའི་སྒྲ་དག་ལ་ཤིན་ཏུ་འཐད་པའི་ཕྱིར་རོ། །གསུམ་པ་བཤད་པ་ཡོངས་སུ་རྫོགས་པའི་བྱ་བ་ལ་ལྔ་སྟེ། བསྟན་བཅོས་བརྩམས་པའི་རྒྱུ་དང་དགོས་པ་བསྟན།

འབྲས་བུ་བསྟན་བཅོས་བརྩམས་པ་གཟུང་བར་གདམས། གཟུང་བྱའི་བསྟན་བཅོས་ཉིད་ཀྱི་ཆེ་བ་བརྗོད། བརྩམས་པའི་དགེ་བ་གཞན་གྱི་དོན་དུ་བསྔོ། བཀའ་དྲིན་རྗེས་སུ་དྲན་པས་ཕྱག་བྱ་བསྟན་པའོ། །དང་པོ་ལ་གསུམ་སྟེ། དམིགས་རྐྱེན་བསྟན་པའི་འཕེལ་འགྲིབ་བྱུང་ཚུལ་བཤད། ཀུན་སློང་ཟང་ཟིང་མེད་པའི་བྱམས་པ་བཤད། འགལ་རྐྱེན་ཕྱོགས་ལྷུང་མེད་པའི་ཤེས་རབ་བཤད་པའོ། །དང་པོ་ལ་བཞི་སྟེ། འཕགས་པའི་ཡུལ་དུ་འཕེལ་འགྲིབ་བྱུང་ཚུལ་བཤད། བོད་ཀྱི་ཡུལ་དུ་འཕེལ་འགྲིབ་བྱུང་ཚུལ་བཤད། དེས་ན་ཆོས་ལོག་སུན་དབྱུང་དགོས་པར་བསྟན། དེའི་འཐད་པར་ལུང་དང་དཔེ་སོགས་བསྟན་པའོ། །དང་པོ་ལ་གཉིས་ཏེ། ཉན་ཐོས་ཀྱི་བསྟན་པ་ལ་བཀའ་བསྡུ་བྱུང་ཚུལ་དང༌། ཐེག་ཆེན་གྱི་བསྟན་པ་ལ་འཕེལ་འགྲིབ་བྱུང་ཚུལ་ལོ། །དང་པོ་ནི། འོད་སྲུང་ཆེན་པོ་ལ་སོགས་པའི་དགྲ་བཅོམ་པ་ལྔ་བརྒྱ་འདུས་ནས་སངས་རྒྱས་ཀྱི་གསུང་རབ་དྲི་མ་མེད་པའི་བཀའ་ ༼༤༣༩༽ རྣམས་བསྡུ་བར་མཛད་པ་ཡིན་ཏེ། ཀུན་དགའ་བོས་མདོ་སྡེ་དང༌། ཉེ་བར་འཁོར་གྱིས་འདུལ་བ་དང༌། འོད་སྲུང་ཆེན་པོས་མངོན་པ་བསྡུས་ནས་བསྟན་པ་དག་པར་མཛད་ཅིང༌། དེ་ཉིད་ལ་ཕྱིས་བསྡུ་བ་དང་པོ་ཞེས་པའི་ཐ་སྙད་གྲགས་སོ། །སྡེ་སྣོད་གསུམ་བསྡུས་པའི་རྗེས་སུ་བསྟན་པ་དག་པར་གནས་པ་ལ། ཡངས་པ་ཅན་གྱི་དགེ་སློང་གིས་སངས་རྒྱས་བསྟན་དང་འགལ་བའི་ཆོས་ལོག་མི་རུང་བའི་གཞི་བཅུ་ཐམ་པ་བྱས་ཏེ། གཞི་བཅུ་ནི། ཧུ་ལུ་ཧུ་ལུ་ཡི་རང་དང༌། །ཀུན་སྤྱོད་སྣོད་དང་ལན་ཚྭ་དང༌། །ལམ་དང་སོར་གཉིས་དཀྲུགས་དང་གདིང༌། །གསེར་གྱི་རུང་བ་ཞེས་བྱ་སྟེ། །འདི་དག་རུང་མིན་གཞི་བཅུ་ཡིན། །ཞེས་པ་ལྟར་རོ། །དེ་ལ་འཕགས་པ་ཟླ་གུར་ལ་སོགས་པའི་དགྲ་བཅོམ་པ་བདུན་བརྒྱ་འདུས་ཏེ། གནས་ཡངས་པ་ཅན་གྱི་གཙུག་ལག་ཁང་དུ། ཆོས་རྒྱལ་མྱ་ངན་མེད་ཀྱིས་སྦྱིན་བདག་བྱས་ནས་ཆོས་ལོག་དེ་དག་ལེགས་པར་སུན་ཕྱུང་བའི་ཕྱིར་ན། དེ་ཉིད་ལ་བཀའ་བསྡུ་བ་གཉིས་པ་མཛད་ཅེས་གྲག་གོ

།དེ་ལྟར་བསྟན་པ་དག་པར་བྱས་པའི་རྗེས་སུ་ལྷ་ཆེན་པོ་ཞེས་བྱ་བའི་དགེ་སློང་བརྫུས་མ་ཞིག་བསྟན་པ་འདིའི་ཆོམ་རྐུན་ཏུ་བྱུང་སྟེ། དེ་ཡང་ལྷ་ཆེན་པོ་དེ་ཡི་ཕ་རྒྱ་མཚོར་ནོར་བུ་ལེན་དུ་སོང་བའི་ཤུལ་དུ་མ་དང་ལྷན་ཅིག་འདུས། ཕ་འོང་བའི་གཏམ་ཐོས་པས་ལམ་གོལ་སར་སོང་ནས་ཕ་བསད། མ་ཡང་སྐྱེས་པ་གཞན་དང་ཉལ་པོ་བྱེད་པ་ཤེས་ན་ཁྲོས་ཏེ་བསད། རང་གི་སློབ་དཔོན་ཡིན་པའི་དགྲ་བཅོམ་པ་ཞིག་གིས་སྡིག་པའི་རྣམ་སྨིན་བཤད་པས། ཁོས་བྱ་བ་དེ་དག་ཤེས་འདུག་སྙམ་ནས་དེ་ཡང་བཀྲོངས་ཏེ་མཚམས་མེད་ཀྱི་ལས་གསུམ་བྱས་པའི་རྗེས་སུ། མཁན་སློབ་ ༼༤༤༠༽ མེད་པའི་དགེ་སློང་གློ་བུར་བ་བྱས། ཕྱིས་དགོན་པར་བསྡུད་ནས་ཆོས་ལོག་མང་དུ་བསྟན། བླུན་པོ་དད་པ་ཅན་རྣམས་ཀྱི་མཁན་སློབ་བྱས། བ་གླང་རྫི་དང་ཕྱུགས་རྫི་ལ་གོས་པས། བས་མཐའ་དགོན་པ་ན་དགེ་སློང་འདོད་པ་ཉུང་ཞིང་ཆོག་ཤེས་པ་འདི་འདྲ་འདུག ཅེས་གཏམ་དུ་བསྒྲགས་པས། སྦྱིན་བདག་བླུན་པོ་ལོངས་སྤྱོད་ཅན་རྣམས་ཀྱིས་ཕུལ་བའི་ཟས་ནོར་ཆར་བཞིན་དུ་བབས། ཆོས་བཞིན་བྱེད་པའི་སྐལ་བ་མེད་པའི་བླུན་པོ་དད་ཅན་འདུས་པའི་དགེ་འདུན་གྱི་མིང་ཅན་འབུམ་ཕྲག་དུ་མས་འཁོར་དུ་བསྐོར་ལ། དེ་ནས་མི་ཆོས་བླ་མའི་བརྫུན་སྨྲ་བའི་བརྫུན་རླབས་ཅན་དེས་དགྲ་བཅོམ་པ་ཡིན་པར་ཁས་བླངས། འཁོར་རྣམས་ཀྱིས་རྫུ་འཕྲུལ་སྟོན་པར་ཞུས་པ་ན། ད་ནངས་ཐོ་རངས་ཀྱི་ཐུན་ལ་རྫུ་འཕྲུལ་དང་མངོན་ཤེས་ཡོད་པ་ཉམས་སོ། །ཞེས་ཟེར། ཕ་བསད་པ་ལ་སོགས་པའི་རང་གི་སྡིག་པ་རྣམས་དྲན་པས། ཡིད་མི་བདེ་བར་གྱུར་ནས་ནམ་གྱི་ཐོ་རངས་ཀྱེ་མ་སྡུག་བསྔལ་ལོ། །ཞེས་སྨྲེ་སྔགས་ཆེན་པོ་བཏོན་པ་ལ། འཁོར་གྱིས་རྒྱུ་མཚན་དྲིས་པས་འཕགས་པའི་བདེན་པ་བཞི་བསྒོམས་པས་སྡུག་བསྔལ་བདེན་པ་མངོན་སུམ་དུ་མཐོང་ནས་བོས་པ་ཡིན་ཞེས་བསྒྲགས། ཡང་འཁོར་རྣམས་ཀྱིས་དཀོན་མཆོག་གསུམ་དང་བྱང་ཆུབ་ཀྱི་ཕྱོགས་ཀྱི་ཆོས་ལ་སོགས་པ་དྲིས་པས་ཁོ་བོས་དགྲ་བཅོམ་པར་ཁས་བླངས་ཀྱི་སྟོན་པར་ཁས་མ་བླངས་ལ།

དེ་དག་ལུང་སྟོན་པ་ནི་ཐེ་ཚོམ་དང་སོམ་ཉི་ལས་བརྒལ་བའི་སངས་རྒྱས་འབའ་ཞིག་གོ་ཞེས་པ་ལ་སོགས་པའི་བརྫུན་ཚིག་གིས་ཚོགས་པ་རྣམས་ཀྱི་མགོ་བོ་བསྐོར་ནས། འཕགས་པ་དགྲ་བཅོམ་པ་རྣམས་ལ་འབུལ་རྒྱུའི་དད་རྫས་རྣམས་ཀྱང་ལྷ་ཆེན་དེ་ལ་འགྱུར། རབ་བྱུང་བླུན་པོ་ ༼༤༤༡༽ ཕལ་ཆེར་གྱིས་འཕགས་པ་དགྲ་བཅོམ་པ་བོར་ནས་ལྷ་ཆེན་དེའི་འཁོར་དུ་འདུས་པས། སངས་རྒྱས་མྱ་ངན་ལས་འདས་པའི་འོག་ཏུ་སོ་སོ་སྐྱེ་བོ་ཞིག་གིས་འཁོར་བསྡུས་ཤིང་བསྐྱངས་པ་ལ་ལྷ་ཆེན་དེ་ལས་འཁོར་མང་བ་མེད་ཅེས་གྲག་གོ །ལྷ་ཆེན་དེས་ཆོས་ལོག་བཤད་པའི་རྗེས་སུ་སློབ་མ་རྣམས་འབྲངས་ནས། དགྲ་བཅོམ་པ་ལ་ཐེ་ཚོམ་ཡོད་པར་འདོད་པ་སོགས་ཀྱི་འཁྲུལ་པའི་གྲུབ་མཐའ་དུ་མ་བྱུང་ཞིང༌། དད་རྫས་ལེན་པར་མི་འོས་པ་ལ་བླངས་པའི་ལྷ་ཆེན་བླུན་པོ་དེ་ཤི་ནས། སེམས་ཅན་དམྱལ་བ་མནར་མེད་པར་སྐྱེས་ནས་སྡུག་བསྔལ་མྱོང་བར་གྱུར་ཅེས་གྲག་གོ །ལྷ་ཆེན་དེས་བསྟན་པའི་ལོག་པའི་ཆོས་དེ་དག་དགྲ་བཅོམ་པ་ལྔ་བརྒྱ། བྱང་ཆུབ་སེམས་དཔའ་ལྔ་བརྒྱ། སོ་སོ་སྐྱེ་བོའི་པཎྜི་ཏ་ཁྲི་དྲུག་སྟོང་རྣམས་ཀྱིས་སུན་ཕྱུང་ནས། བཀའ་བསྡུ་བ་གསུམ་པ་བྱས་ཞེས་ཐོས་ཏེ། རྟོག་གེ་འབར་བ་དང་འདུལ་བ་འོད་ལྡན་ལས་གསུངས་སོ། །དོན་འདི་དང་མཐུན་པར་འཕྲིན་ཞུར། དེ་རྗེས་འཕགས་པའི་གང་ཟག་དང༌། །སོ་སོ་སྐྱེ་བོ་མཁས་པ་དང༌། །ཆོས་རྒྱལ་རྣམས་དང་སྦྱིན་བདག་དང༌། །སྟོབས་ལྡན་དད་པ་ཅན་རྣམས་ཀྱིས། །བསྟན་པ་ཡུན་རིང་གུས་པས་བསྐྱངས། །ཞེས་གསུངས་སོ། །འོན་ཀྱང་ལྷ་ཆེན་གྱི་ཆོས་ལོག་དེའི་ལེ་ལེན་གྱིས་སྡེ་པ་བཅོ་བརྒྱད་པོ་རྣམས་ལ་ཡང༌། འཇིག་རྟེན་འདས་པར་སྨྲ་བའི་སྡེ་པ་དགྲ་བཅོམ་པ་ལ་ཐེ་ཚོམ་དང་སོམ་ཉི་ཡོད་པར་འདོད་པ་དང༌། ཐམས་ཅད་ཡོད་པར་སྨྲ་བ་དགྲ་བཅོམ་པ་འབྲས་བུ་ལས་ཉམས་པ་ཡོད་པར་འདོད་པ་སོགས་ཅུང་ཟད་བསླད་པ་ཡོད་ཅེས་མཁས་པ་དག་ཟེར་ཞིང༌། མཁས་པའི་ ༼༤༤༢༽ གཙུག་རྒྱན་དབྱིག་གཉེན་གྱི་རྣམ་བཤད་རིགས་པ་ལས།

བླ་མ་ཀུན་དགའ་འོད་ཙེལ་དང༌། །ཞེས་པ་ནས། ཡང་དག་བསྡུས་པའི་གཞི་ཉམས་ཕྱིར། །མཐའ་དག་མིན་པར་རྟོགས་པ་ཡིན། །ཞེས་མདོད་རྣམས་འགའ་ཞིག་མ་ཚང་བ་དང༌། ལུང་ཉམས་པ་རྣམས་བཀའ་བསྡུ་ཉམས་པའི་དབང་གིས་བྱུང་བ་ཡིན་ཞེས་དགོངས་སོ། །ཚུལ་དེ་དག་ནི་ཉན་ཐོས་རྣམས་ཀྱི་བསྟན་པ་ལ་འཕེལ་འགྲིབ་བྱུང་ཚུལ་མདོ་ཙམ་ཡིན་ནོ། །གཉིས་པ་ཐེག་ཆེན་གྱི་བསྟན་པ་ལ་འཕེལ་འགྲིབ་བྱུང་ཚུལ་ནི། ཀུན་དགའ་བོས། ཐེག་ཆེན་གྱི་མདོ་རྣམས་བསྡུས་ཏེ་དེའི་བསྟན་པ་ཡུན་རིང་པོའི་བར་དུ་ཤིན་ཏུ་དར་བར་གྱུར་པའི་ཚེ། ས་དོང་དུ་ལོ་དུ་མར་ཉི་མ་བསྒྲུབས་པས་འགྲུབ་སྟེ། བལྟས་པ་ཙམ་གྱིས་གང་འདོད་བསྲེག་ནུས་པའི་མུ་སྟེགས་བྱེད་སྤྲང་པོ་ཉི་མའི་དངོས་གྲུབ་ཅེས་པས་ནང་པའི་གཙུག་ལག་ཁང་རྣམས་བསྲེགས་པའི་ཚེ། དམ་ཆོས་མངོན་པ་ལ་སོགས་པའི་ཐེག་ཆེན་གྱི་སྡེ་སྣོད་ཕལ་ཆེར་བསྲེགས་ཏེ། ཐེག་ཆེན་གྱི་བསྟན་པ་ཉམས་པར་གྱུར་ཅེས་སྲེག་གོ །དེ་ནས་བྲམ་ཟེ་མ་གསལ་བའི་ཚུལ་ཁྲིམས་ཀྱིས་ཐེག་ཆེན་གྱི་བསྟན་པ་དར་བར་འདོད་ནས། སྨོན་ལམ་བཏབ་ཅིང་རྒྱལ་རིགས་དང་འདུས་པ་ལས་ཐོགས་མེད་དང༌། བྲམ་ཟེ་དང་འདུས་པ་ལས་དབྱིག་གཉེན་ཏེ་སྐུ་མཆེད་གཉིས་བྱུང་བའི་གཅེན་གྱིས་བྱམས་པ་བསྒྲུབས་པས་འགྲུབ་སྟེ། དགའ་ལྡན་དུ་བྱོན་ནས་ཆོས་མངོན་སྟོང་ཕྲག་བརྒྱ་བ་དང༌། བྱམས་པའི་ཆོས་ལྔ་ལ་སོགས་པ་གསན་ནས་འཛམ་གླིང་དུ་བྱོན་ཏེ། རང་གི་གཅུང་དབྱིག་གཉེན་ལ་བཤད་ཅིང་ཐེག་ཆེན་དེའི་གཞུང་ལུགས་ཤིན་ཏུ་དར་བར་མཛད་པ་ཡིན་ནོ། །ཐོགས་མེད་ཀྱིས་དར་བར་ ༼༤༤༣༽ མཛད་པ་དེའི་རྗེས་ལ། དབྱིག་གཉེན་གྱིས་རབ་ཏུ་བྱེད་པ་སྡེ་བརྒྱད་ལ་སོགས་པའི་བསྟན་བཅོས་མང་དུ་མཛད་ཅིང༌། སློབ་མ་ལ་འདུལ་བ་རང་ལས་མཁས་པ་ཡོན་ཏན་འོད། མངོན་པ་རང་ལས་མཁས་པ་ཁ་ཆེ་བློ་བརྟན། ཚད་མ་རང་ལས་མཁས་པ་ཕྱོགས་ཀྱི་གླང་པོ། ཕར་ཕྱིན་རང་ལས་མཁས་པ་འཕགས་པ་གྲོལ་སྡེ་ལ་སོགས་པ་མང་དུ་བྱུང་བའི་བྱེ་བྲག་གིས་བསྟན་པ་ལ་འཕེལ་རྒྱས་དང༌།

ཡང་སྐབས་འགར་བླུན་པོ་མི་ཤེས་པས་རང་བཟོར་འཆད་པ་ལ་སོགས་པ་མང་དུ་བྱུང་བའི་བྱེ་བྲག་གིས་བསྟན་པ་འགྲིབ་པ་ཡང་དུ་མ་བྱུང་ངོ༌། །གཉིས་པ་བོད་ཡུལ་དུ་འཕེལ་འགྲིབ་བྱུང་ཚུལ་ལ་གསུམ་སྟེ། བསྟན་པ་སྔ་དར་གྱི་བྱུང་ཚུལ། བསྟན་པ་ཕྱི་དར་གྱི་བྱུང་ཚུལ། སྐབས་ཀྱི་དགག་བྱའི་ཆོས་ལོག་བྱུང་ཚུལ་ལོ། །དང་པོ་ནི། འཕགས་ཡུལ་དུ་བསྟན་པ་ལ་འཕེལ་འགྲིབ་མང་དུ་བྱུང་བའི་ཕྱི་ནས་གངས་རིའི་ཁྲོད་འདི་རུ་འཕགས་པ་སྤྱན་རས་གཟིགས་ཀྱི་སྤྲུལ་པ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་བྱུང་བའི་དུས་སུ། གཙུག་ལག་ཁང་མང་དུ་བརྩིགས། ཐོན་མི་སམྦྷོ་ཊ་དཀོན་མཆོག་སྤྲིན་ལ་སོགས་པའི་ལོ་ཙཱ་བ་མང་པོས་ཆོས་མང་དུ་བསྒྱུར་ཏེ། བོད་ཡུལ་འདིར་སངས་རྒྱས་ཀྱི་བསྟན་པ་ལེགས་པར་བསྒྱུར་བས་དམ་པ་ཆོས་ཀྱི་སྲོལ་བཏོད་ལ། དེ་ནས་རྒྱལ་རབས་འགའ་ནས། འཕགས་པ་འཇམ་དཔལ་གྱི་སྤྲུལ་པའི་ཁྲི་སྲོང་ལྡེའུ་བཙན་གྱི་སྐུ་ངོ་ལ། མཚན་བརྗོད་པར་དཀའ་བ་མཁན་ཆེན་བོ་དྷི་སཏྭ་དང༌། སྔགས་འཆང་ཆེན་པོ་པདྨ་འབྱུང་གནས་སྤྱན་དྲངས་ནས་བསམ་ཡས་ཀྱི་གཙུག་ལག་ཁང་ ༼༤༤༤༽ བརྩིགས། རྣམ་དག་ཁྲིམས་ཁང་གླིང་དུ་རབ་བྱུང་དང་བསྙེན་རྫོགས་འབོགས། དགའ་ལྡན་སེམས་བསྐྱེད་གླིང་དུ་ཐེག་ཆེན་སེམས་བསྐྱེད་འབོགས། བདུད་འདུལ་སྔགས་པ་གླིང་དུ་གསང་སྔགས་ཀྱི་དབང་བསྐུར་ཏེ་སྡོམ་པ་གསུམ་གྱི་ལག་ལེན་དར་བར་མཛད། གཞན་ཡང་རྒྱལ་པོ་དེའི་སྲས་མུ་ཁྲི་བཙན་པོ། དེའི་སྲས་སད་ན་ལེགས་མཇིང་ཡོན། དེའི་སྲས་རལ་པ་ཅན་དང་གསུམ་གྱི་རིང་ལའང་ཆོས་སྔར་མ་འགྱུར་བ་མང་དུ་བསྒྱུར། བསྟན་པ་དར་རྒྱས་སུ་མཛད་པའི་ཚེ་རལ་པ་ཅན་གྱི་སྤུན་ཟླ་གླང་དར་མས་བློན་པོ་ངན་པ་དང་གྲོས་བྱས་ནས། རལ་པ་ཅན་མེད་པར་བྱས་ཏེ་དར་མས་རྒྱལ་སྲིད་ལོ་ལྔ་བཟུང་བའི་བར་ལ་རབ་བྱུང་ལ་ལ་འབེབས། ལ་ལ་གསོད། དཀོན་མཆོག་གི་མཆོད་པ་རྒྱུན་བཅད། མི་དགེ་བའི་ཁྲིམས་བཅའ་བ་ལ་སོགས་པས་སངས་རྒྱས་ཀྱི་བསྟན་པ་བསྣུབས་ཚར་བའི་རྗེས་སུ།

གླང་དར་མ་ནི་ལྷ་ལུང་དཔལ་གྱི་རྡོ་རྗེས་བསད། དེའི་རྗེས་ལ་བོད་ཀྱི་ཆོས་ཁྲིམས་རྒྱལ་ཁྲིམས་གཉིས་ཀ་ཡུན་རིང་དུ་སོར་མ་ཆུད་པས། སྔགས་པ་དག་གིས་སྦྱོར་སྒྲོལ་ལམ་དུ་བྱེད་པ་དང༌། རྒྱ་ནག་མཁན་པོའི་ཡི་གེ་གཏེར་ནས་བྱུང་བ་ལ་བརྟེན་པའི་ཆོས་རྣམས་ཀྱང་འཕེལ་བར་མགོ་བརྩམས་པ་སོགས་ཆོས་ལོག་དུ་མ་འཕེལ་ལོ། །གཉིས་པ་བསྟན་པ་ཕྱི་དར་གྱི་བྱུང་ཚུལ་ནི། བོད་དག་ཆོས་ལོག་གི་ཉམས་ལེན་སྤྱོད་པ་ཤེས་ཆེ་བ་དེའི་ཚེ། བོད་ཀྱི་རྒྱལ་པོ་ལྡེ་གཙུག་མགོན་གྱི་སྲས་འཁོར་རེ་བྱ་བ་རབ་ཏུ་བྱུང་བའི་མཚན་ཡེ་ཤེས་འོད་དུ་བཏགས་པ་འཇམ་དཔལ་རྩ་རྒྱུད་ལས། གངས་རི་ཅན་གྱི་རྒྱལ་ཁམས་སུ། །རིགས་ནི་རྒྱལ་རིགས་ཞེས་བྱ་བ། །ཡེ་ཤེས་འོད་ཅེས་བྱ་བ་འབྱུང༌། ། ༼༤༤༥༽ ཞེས་ལུང་བསྟན་པའི་ཆོས་རྒྱལ་དེས་སྐྱེས་བུ་མཆོག་རིན་ཆེན་བཟང་པོ་ལ་སོགས་པ་ཉེར་གཅིག་ཁ་ཆེར་བརྫངས་ཏེ། ལོ་ཆེན་དང་ལོ་ཆུང་ལེགས་ཤེས་གཉིས་ཀྱིས་གསུང་རབ་མཐའ་དག་མཁས་པར་མཁྱེན། ཁྱད་པར་ལོ་ཆེན་ནི་ཁ་ཆེ་རིན་ཆེན་རྡོ་རྗེ་ལ་གསང་འདུས་ཀྱི་དབང་ཞུས་པ་ན་འཇམ་པའི་རྡོ་རྗེ་ཞལ་གསུམ་ཕྱག་དྲུག་པ་ལ་མེ་ཏོག་ཕོག་པས་འཇམ་པའི་དབྱངས་ཀྱིས་བྱིན་གྱིས་བརླབས་པའི་མཁས་པ་ཆེན་པོར་གྱུར། དེ་ནས་ལོ་ཆེན་དེས་བོད་དུ་ཕེབས་ནས། སྔོན་མེད་པའི་ཆོས་རྣམས་ཕལ་ཆེར་བསྒྱུར་ཅིང་ཞུས་དག་མཛད། ཆོས་དང་ཆོས་མ་ཡིན་པ་རྣམ་པར་འབྱེད་པ་ཞེས་བྱ་བའི་བསྟན་བཅོས་རྩོམ་པར་མཛད་ནས། སྦྱོར་སྒྲོལ་ལམ་དུ་བྱེད་པ་ལ་སོགས་པའི་ཆོས་ལོག་ཐམས་ཅད་ནུབ་པར་མཛད། ལོ་ཆེན་དེའི་སློབ་མ་རྒྱལ་པོའི་སྲས་ཞི་བ་འོད་དེས་ཀྱང་སྔགས་ལོག་སུན་འབྱིན་པ་ཞེས་བྱ་བའི་བསྟན་བཅོས་རྩོམ་པར་མཛད་ཅེས་ཟེར་རོ། །ལོ་ཆེན་སོགས་དེ་དག་འདས་པའི་འོག་ཏུ་ཡང་གསང་སྔགས་ཀྱི་རྒྱུད་བརྫུས་མ་ལ་སོགས་པའི་ཆོས་ལོག་འགའ་ཞིག་འཕེལ་བའི་རྒྱུས་ཡབ་ཡུམ་གཉིས་ཀ་འགོས་ཡིན་པས་འགོས་ཁུག་ལ། འབྲོག་པའི་ལྷས་ཀྱི་ནང་དུ་བཙས་པས།

ལྷས་བཙས་ཞེས་བྱ་བའི་ལོ་ཙཱ་བ་དེས་ཀྱང༌། ཆོས་ལོག་སུན་འབྱིན་པ་ཞེས་བྱ་བའི་བསྟན་བཅོས་མཛད་ནས་ཆོས་དང་ཆོས་མིན་རྣམ་པར་ཕྱེ་བ། དེ་ནས་ཆོས་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་བཞུགས་པ་ཡན་ཆད་དུ་ཆོས་ལོག་སྤྱོད་པ་ཉུང་ཞེས་ཐོས་ཏེ། སྔར་ཆོས་ལོག་བྱུང་བ་རྣམས་སུན་འབྱིན་པའི་མཁས་པ་རྣམས་རིམ་གྱིས་བྱོན་ཞིང་ཡང་ཡང་བསྟན་པའི་ཞུས་དག་ 

༼༤༤༦༽ མཛད་པ་དང༌། བསྟན་པའི་ཁུར་ཆེན་པོ་བསྣམས་པས་ཆོས་མིན་སྤྱོད་པ་རྣམས་འགྲིབས་ཤིང་ཉུང་བ་ཡིན་ནོ། །ཁ་ཅིག ས་སྐྱ་པ་ཆེན་པོ་རྗེ་བཙུན་གྲགས་པ་ཡིན་ཞེས་སྨྲ་བ་ཡང་མཐོང་མོད། དེ་ལྟར་ན་བསྟན་བཅོས་མཛད་པ་འདི་བྱོན་ནས་ཀྱང་རྗེ་བཙུན་དགུང་གྲངས་སུམ་ཅུ་རྩ་ལྔ་ཙམ་བཞུགས་པས། ཉུང་ཞེས་ཐོས་ཞེས་པའི་ཚིག་ལ་འབྲེལ་མེད་པར་འགྱུར་ཏེ། རྗེ་བཙུན་གྱི་སྐུ་ཚེའི་སྨད་ལ་ཆོས་ལོས་མང་ཉུང་ཅི་འདྲ་ཡོད་ས་པཎ་རང་ཉིད་ལ་ཐུགས་རྒྱུས་དངོས་སུ་གསལ་བའི་ཕྱིར། ཕྱི་ནས་ཕག་མོའི་བྱིན་རླབས་དང༌། །ཞེས་སོགས་ལ་ཡང་རྟོག་དཔྱོད་མ་ཞུགས་པ་སྟེ། དྭགས་པོ་ལྷ་རྗེས་ཕྱག་ལེན་མཛད་པའི་བྱིན་རླབས་བརྡའི་དབང་བཞི་དང༌། བཀའ་གདམས་པའི་སེམས་བསྐྱེད་རྨི་ལམ་མ་ལ་སོགས་པ་རྗེ་བཙུན་གཤེགས་པའི་གོང་དུ་བྱུང་བའི་ཕྱིར། གལ་ཏེ་མ་བྱུང་ན་དྭགས་པོ་ཐོག་སྔ་ཕྱི་སོམ་ཞིག གཞུང་དོན་སླ་བ་འདི་ཙམ་ཡང་མ་གོ་བར་གཞན་དུ་རྟོག་ན། གཞུང་དོན་ཕལ་ཆེ་བ་ཇི་ལྟར་འཆད། གསུམ་པ་སྐབས་ཀྱི་དགག་བྱའི་ཆོས་ལོག་བྱུང་ཚུལ་ནི། བླ་མ་ས་ཆེན་གཤེགས་པའི་ཕྱི་ནས་ཕག་མོའི་བྱིན་རླབས་བརྡའི་དབང་བཞི་དང༌། སེམས་བསྐྱེད་ཀྱི་ཆོ་ག་རྨི་ལམ་མ་དང༌། དོན་དམ་སེམས་བསྐྱེད་ཆོ་གས་འབོགས་པ་ལ་སོགས་པ་དང༌། ཡི་དམ་བསྒོམ་པ་མངོན་བྱང་ལྔ་དང༌། རྡོ་རྗེ་ཆོ་ག་གསུམ་གྱིས་བསྐྱེད་པ་སོགས་དོར་ནས་རང་བཟོས་དཀྲོངས་བསྐྱེད་བྱེད་པ་དང༌། མདོ་སྔགས་གཉིས་ཀའི་དགོངས་པ་འཚང་རྒྱ་བ་ལ་ཐབས་ཤེས་ཟུང་འབྲེལ་དགོས་པ་ལས། དེ་དོར་ནས་སྟོང་རྐྱང་བསྒོམ་པ་ལ་དཀར་པོ་ཆིག་ཐུབ་ཀྱི་མིང་བཏགས་ནས་ ༼༤༤༧༽ མཆོག་ཏུ་འཛིན་པ་དང༌། མདོ་རྒྱུད་འགྲེལ་པ་འགྲེལ་བཤད་དང་བཅས་པ་ཚད་ཐུབ་པའི་གཞུང་ལ་ཐོས་བསམ་མི་བྱེད་པར། རང་བཟོའི་བསྟན་བཅོས་ལ་འཆད་ཉན་གྱི་ངལ་བས། དུས་དང་བློ་གྲོས་གྲོན་དུ་གྱུར་པ་སོགས་ཀྱི་ཆོས་ལོག་དུ་མ་དེང་སང་འཕེལ་བ་ནི་འདིར་དགག་བྱ་ཡིན་ཏེ། དོན་འདི་དང་མཐུན་པར་འཕྲིན་ཞུར།

དེང་སང་སྙིགས་མའི་དུས་འདི་ནི། །ཐུབ་པའི་བསྟན་པ་ཕལ་ཆེར་ནུབ། །ཆོས་མངོན་མཛོད་ལས་གསུངས་པ་ལྟར། །ངན་རྟོགས་རྣམས་ཀྱིས་བསྟན་པ་དཀྲུགས། །ཁྱད་པར་དུ་ཡང་བྱང་ཕྱོགས་ཀྱི། །ཁ་བ་ཅན་གྱི་བསྟན་པ་འདི། །ངན་རྟོག་མུན་པས་རྣམ་པར་ཁྱབ། །ཅེས་གསུངས་སོ། །འོ་ན་ཆོས་ལོག་འདི་མཁས་པ་ཀུན་གྱིས་ཐུན་མོང་དུ་འགོག་རིགས་པ་ལས། བདག་ཉིད་ཆེན་པོ་ཁོ་ནས་དགག་པ་ཅི་ཞེ་ན། བསྟན་པའི་ཁུར་ཁྱེར་བའི་བསྟན་འཛིན་གྱི་མཁས་པ་རྣམས་ཆོས་ལོག་འདི་ལ་ཐུགས་མི་དགེས་ཤིང་དགག་པར་བཞེད་མོད། འོན་ཀྱང་དུས་ཀྱིས་ཤུགས་ཀྱིས་བཟློག་མ་ནུས་པས་བཏང་སྙོམས་སུ་བཞུགས་པ་ལྟར་སྣང་སྟེ། བླུན་པོ་གསུང་རབ་ལ་སྦྱངས་པ་ཆུང་བ་རྣམས་ཆོས་ལོག་འདི་འདྲ་སྤྱོད་པ་བདེན་མོད་ཀྱི། མཁས་པ་སྡེ་སྣོད་དང་རྒྱུད་སྡེ་ལ་སྦྱངས་པར་རློམ་པ་ཡང་རི་བོང་ཅལ་བཞིན་ཆོས་ལོག་འདི་འདྲའི་རིགས་ལ་སྤྱོད་པ་ནི་དུས་ཀྱི་དབང་ཁོ་ནར་བབས་པས་སོ། །དེ་སྐད་དུ། སྡེ་སྣོད་འཛིན་པར་རློམ་པ་ཡི། །སྙིང་མེད་རྣམས་ཀྱང་དེ་ལ་དད། །ཅེས་སོ། །གསུམ་པ་དེས་ན་ཆོས་ལོག་སུན་དབྱུང་དགོས་པར་བསྟན་པ་ནི། བྱིན་རླབས་དང་སེམས་བསྐྱེད་རྨི་ལམ་མ་སོགས་དེ་དག་སུན་དབྱུང་དགོས་པ་ཡིན་ཏེ། བྱིན་རླབས་བརྡའི་ ༼༤༤༨༽ དབང་བཞི་སོགས་འདི་འདྲའི་རིགས་ཅན་འཕེལ་བར་གྱུར་ན་སངས་རྒྱས་ཀྱི་བསྟན་པ་ལ་གནོད་མི་གནོད་མཁས་པ་རྣམས་ཀྱིས་དཔྱོད་ལ་དྲང་པོར་སྨྲ་རིགས་པའི་ཕྱིར། གལ་ཏེ་འདི་འདྲའི་ཆོས་ལོག་གིས་སངས་རྒྱས་ཀྱི་བསྟན་པ་ལ་མི་གནོད་དོ་ཞེ་ན། འོ་ན་མུ་སྟེགས་སོགས་ཀྱི་ཆོས་ལོག་ཀྱང་སངས་རྒྱས་ཀྱི་བསྟན་པ་ལ་ཅི་སྟེ་གནོད་དེ་མི་གནོད་པར་ཐལ། ཁས་བླངས་དེའི་ཕྱིར། འོན་ཏེ་མུ་སྟེགས་སོགས་ཀྱི་ཆོས་ལོག་གཞན་གྱིས་བསྟན་པ་ལ་གནོད་ན་ནི། ཆོས་ལོག་འདི་དག་གིས་ཀྱང་མི་གནོད་དམ་སྟེ་གནོད་རིགས་པར་འགྱུར་བ་ཡིན་ནོ། །གལ་ཏེ་གནོད་ཀྱང་འདི་ལ་སུན་འབྱིན་པ་མི་འཐད་དོ་ཞེ་ན། མུ་སྟེགས་བྱེད་དང་ཉན་ཐོས་སོགས་ཀྱི་ཆོས་ལོག་འདི་ལ་ཡང་སུན་དབྱུང་ཅི་སྟེ་བྱ་སྟེ་བྱ་མི་རིགས་པར་ཐལ།

ཁས་བླངས་དེའི་ཕྱིར། འོན་ཏེ་མུ་སྟེགས་སོགས་འདི་དག་བསྟན་པ་ལ་གནོད་པའི་ཕྱིར་མཁས་པ་རྣམས་ཀྱིས་སུན་འབྱིན་མཛད་དོ་ཞེ་ན། འོ་ན་བསྟན་ལ་གནོད་པའི་ཆོས་ལོག་འདིར་བཀག་པ་དག་ཀྱང་མཁས་པ་རྣམས་ཀྱིས་སུན་ཕྱུངས་ཤིག་སྟེ། ཁྱད་པར་མེད་པའི་ཕྱིར་རོ། །བཞི་པ་དེ་ཡི་འཐད་པ་ལུང་དང་དཔེ་སོགས་བསྟན་པ་ནི། སུན་དབྱུང་དགོས་པའི་རྒྱུ་མཚན་ཅིའི་སླད་དུ་ཞེ་ན། ཆོས་འདི་དཀོན་ལ་འཚེ་བ་མང་བའི་རྒྱུ་མཚན་གྱིས་སུན་དབྱུང་དགོས་པ་ཡིན་ཏེ། རྒྱལ་བའི་མདོ་སྡུད་པ་ལས། རིན་ཆེན་དམ་པའི་ཆོས་ཀྱང་དཀོན་ལ་རྟག་ཏུ་བར་ཆད་ཀྱིས་འཚེ་བའང་མང་བས་གཅེས་སྤྲས་སུ་བྱ་བར་གསུངས་པའི་ཕྱིར། ཚུལ་འདི་ལ་བསམ་ལ། མཁས་པ་རྣམས་ཀྱིས་དུས་རྟག་ཏུ་བསྟན་པའི་བྱི་དོར་བྱ་སྟེ། བསྟན་པ་འདི་གཅེས་སྤྲས་སུ་བྱས་ཏེ་མི་ཉམས་པའི་ ༼༤༤༩༽ ཐབས་ལ་འབད་དགོས་པས་སོ། །དཔེར་ན་འཇིག་རྟེན་པ་དག་ཉི་མ་གཅིག་གི་བཟའ་བཏུང་ལ་ཡང་རྒྱུ་བཟང་ངན་དང༌། སྦྱོར་ཚུལ་གྱི་ལག་ལེན་ལེགས་ཉེས་ཀྱི་རྟོག་དཔྱོད་སྣ་ཚོགས་གཏོང་ཞིང༌། གོས་བཟོ་བ་དང་མཁར་ལས་ལ་སོགས་པའི་བྱ་བ་གང་ལ་ཡང་རྒྱུ་དང་བཀོད་པ་བཟོ་སོགས་ལེགས་ཉེས་དང༌། བཟང་ངན་དང་མཁས་མི་མཁས་ཞེས་བླང་དོར་གྱི་རྟོག་དཔྱོད་སྣ་ཚོགས་བྱེད། རྟ་ཕྱུགས་དང་གསེར་གཡུ་ལ་སོགས་པའི་ནོར་བུ་དང༌། གཞན་ཡང་ནོར་ཕལ་པ་ཅུང་ཟད་ཙམ་གྱི་ཉོ་ཚོང་ལ་ཡང༌། གྲོགས་ཀུན་ལ་འདྲི་ཞིང་བརྟགས་ནས་དཔྱོད་པ་སོགས་ཚེ་འདིའི་བྱ་བ་ཕལ་པ་ཅུང་ཟད་ལ་ཡང་འདི་འདྲའི་རྟོག་དཔྱོད་དང་འབད་པ་བྱེད་པ་མཐོང་ན། བྱང་ཆུབ་མ་ཐོབ་ཀྱི་བར་སྐྱེ་བ་གཏན་གྱི་བདེ་སྡུག་ལ་སོགས་པའི་ལེགས་ཉེས་ནི་དམ་པའི་ཆོས་སངས་རྒྱས་ཀྱི་གསུང་བཞིན་དུ་བསྒྲུབ་མ་བསྒྲུབས་ལ་རག་ལས་ཀྱང༌། ཆོས་འདི་ཁྱི་བཀྲེས་པའི་མདུན་དུ་ཟས་བྱུང་བ་བཞིན་དུ། བཟང་ངན་གང་དུའང་མི་དཔྱོད་པར་ཆོས་གང་ཕྲད་དེ་ལ་གུས་པར་འཛིན་པ་ནི་ཆེས་བླུན་པས། ཆོས་ལ་རྟོག་དཔྱོད་བྱས་ནས་མ་འཁྲུལ་བ་བསྒྲུབ་པ་རང་གལ་ཆེ་བ་ཡིན་ནོ། །དོན་འདི་དང་མཐུན་པར་དོ་བསྐོར་བའི་དྲིས་ལན་ལས།

ཆོས་ལ་ཡིད་ཆེས་མ་སླ་བར། །ཉམས་ལེན་སངས་རྒྱས་བཀའ་བཞིན་བསྒྲུབས། །ཞེས་གསུངས་སོ། །ཆོས་ལ་རྟོག་དཔྱོད་བྱ་བའི་སྔོན་དུ། ཆོས་སྟོན་པའི་བླ་མ་ལ་རྟོག་དཔྱོད་བྱ་བ་ཡང་གལ་ཆེ་སྟེ། ལམ་འཇིགས་སར་འགྲོ་བའི་ཉིན་གཅིག་གི་ནི་བསྐྱེལ་མ་དང༌། ཚེ་གཅིག་གི་ནི་གཉེན་འབྲེལ་བསྡེབས་པ་ལའང་བཟང་ངན་དང་ལེགས་ཉེས་འབད་དེ་ལེན་པར་མཐོང་ན། ༼༤༥༠༽ དེང་ནས་བརྩམས་ཏེ་རྫོགས་པའི་སངས་རྒྱས་མ་ཐོབ་ཀྱི་བར་གྱི་དོན་བླ་མ་མཆོག་མཚན་ཉིད་དང་ལྡན་པ་ལ་རག་ལས་མོད། འོན་ཀྱང་མཚན་ཉིད་དང་ལྡན་མི་ལྡན་རྟོག་དཔྱོད་མི་བྱེད་པར་ཚོང་དུས་ངན་པར་གསེར་དངུལ་བརྫུས་མ་དང༌། མཚན་ཉིད་པ་སོགས་ཀྱི་ཟོང་བཟང་ངན་སྣ་ཚོགས་ལ་ཉོ་ཚོང་བྱེད་པ་བཞིན་དུ། ཆོས་བཟང་ངན་སྟོན་པའི་བླ་མ་སུ་འཕྲད་རྣམས་ལ་ལེན་པ་མཐོང་བ་ནི། ཀྱེ་མ་སྙིགས་མའི་དུས་འདི་མཚར་ཆེ་བས་སོ། །དེས་ན་ཉིན་གཅིག་གི་བཟའ་བཏུང་སོགས་འབད་མི་དགོས་པ་རྣམས་ལ་འབད་པ་བྱེད། འབད་དགོས་པ་སྐྱེ་བ་གཏན་གྱི་ལེགས་ཉེས་གང་ལ་རག་ལས་པའི་ཆོས་དང༌། བླ་མ་ཅི་ཡང་རུང་བས་ཚིམ་པར་སྣང་བ་ནི་འབད་པ་གོ་ལྡོག་པ་ཡིན་ནོ། །གཉིས་པ་ཀུན་སློང་ཟང་ཟིང་མེད་པའི་བྱམས་པ་ལ་གསུམ་སྟེ། ཕན་པར་བསམས་པས་ཟང་ཟིང་མེད། བྱ་བར་འོས་པས་ཟང་ཟིང་མེད། གཞན་ལ་བསྐུལ་བས་ཟང་ཟིང་མེད་པའོ། །དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། བསྟན་བཅོས་འདིར་གཞན་གྱི་འཁྲུལ་པ་རྒྱས་པར་བཀག་པས། གཞན་ལ་སྡང་སེམས་ཀྱིས་ཀུན་ནས་སློང་བ་ཡིན་ནམ་སྙམ་ན་མ་ཡིན་ཏེ། རྩོམ་པ་པོ་བདག་ནི་སྤྱིར་སེམས་ཅན་ཀུན་ལ་བྱམས་ཤིང༌། ཁྱད་པར་ཆོས་སྟོན་པའི་གང་ཟག་བཟང་ངན་ཀུན་ལ་བདག་མི་སྨོད་པས་སོ། །གལ་ཏེ་རྒྱ་ལ་གལ་སྲིད་མཉམ་པར་མ་བཞག་པའི་དབང་གིས་སྨད་པ་སྲིད་ནའང་སྡིག་དེ་བཤགས་ཏེ། གཞན་ལ་སྨོད་པ་ནི་སྡིག་ཆེ་བས་གནོང་ཞིང་འགྱོད་པས་བཤགས་པར་བྱ་བ་ཡིན་པས་སོ། །འོ་ན་ཀུན་སློང་ ༼༤༥༡༽ ཅི་ཞེ་ན། དམ་ཆོས་འཁྲུལ་དང་མི་འཁྲུལ་བ་སྐྱེ་བ་གཏན་གྱི་ལེགས་ཉེས་ཀྱིས་གྲོས་ཡིན་པས།

ཆོས་འཁྲུལ་མ་འཁྲུལ་འདིའི་ལེགས་ཉེས་དཔྱོད་པར་འདོད་པའི་བསམ་པས་ཡིན་ལ། དེ་ལྟར་ལེགས་ཉེས་དཔྱད་པ་ལ་སྡང་སེམས་ཀྱིས་ཀུན་ནས་སློང་བ་ཡིན་ཞེས་སྨྲ་ན་སྨྲ་བ་པོ་རང་གི་སྐྱོན་ཡིན་ཏེ། འཁྲུལ་པ་བཀག་པ་ལ་མ་བཟོད་པས་སོ། །གཉིས་པ་ལ་གསུམ་སྟེ། ཕན་པ་སྡང་སེམས་ཡིན་ན་ཧ་ཅང་ཐལ། བདུད་རིགས་ཕམ་པ་སྡང་སེམས་མིན་པར་བསྟན། ཀུན་སློང་ཟང་ཟིང་མེད་པར་བསྟན་པ་དངོས་སོ། །དང་པོ་ལ་གསུམ་སྟེ། ཧ་ཅང་ཐལ་བའི་རིགས་པ་འགོད། ཧ་ཅང་ཐལ་བ་དཔེ་དང་སྦྱར། བསྡུས་ཏེ་སྐབས་ཀྱི་ལན་ལ་སྦྱར་བའོ། །དང་པོ་ནི། ཆོས་འཁྲུལ་བ་བཀག་པས་སྡང་བ་ཡིན་ན། ཀླུ་སྒྲུབ་དང་དབྱིག་གཉེན་དང་ཕྱོགས་ཀྱི་གླང་པོ་དང་ཆོས་གྲགས་སོགས་མཁས་པ་ཀུན་གྱིས་རང་སྡེ་ནང་པ་དང༌། གཞན་སྡེ་ཕྱི་པའི་ཆོས་ལོག་ཐམས་ཅད་སུན་ཕྱུང་བ་དེ་ལའང་སྡང་ཞེས་ཟེར་རམ་སྟེ་ཅི་སྟེ་ཟེར་རིགས་པར་ཐལ། ཆོས་ལོག་བཀག་པས་སྡང་བར་འགྱུར་བའི་ཕྱིར། རྫོགས་པའི་སངས་རྒྱས་ཀུན་གྱིས་ཀྱང་བདུད་དང་མུ་སྟེགས་སུན་ཕྱུང་བ་དེ་ཡང་བདུད་དང་མུ་སྟེགས་ལ་ཕྲག་དོག་ཉིད་དུ་འགྱུར་རམ་སྟེ་འགྱུར་བར་ཐལ། སྔ་མ་དེའི་ཕྱིར། མདོ་རྒྱུད་ཤེས་པའི་མཁས་པ་རྣམས་བླུན་པོའི་ལོང་ཁྲིད་ཡིན་པས་ཆོས་ནོར་བ་བཀག་ནས་མ་ནོར་བ་བསྟན་པའི་ལོང་ཁྲིད་ལེགས་པར་བྱས་པ་ལ་སྡང་ཞེས་སྨྲ་ན། ད་སླན་ཆད་སངས་རྒྱས་ཀྱི་བསྟན་པ་ཇི་ལྟར་བསྲུང་སྟེ་བསྲུང་བའི་ཐབས་མེད་པར་ཐལ། ཆོས་ནོར་པ་བཀག་པ་ལ་སྡང་ཞེས་སྨྲ་བའི་ ༼༤༥༢༽ ཕྱིར་རོ། །གཉིས་པ་དཔེ་དང་སྦྱར་བ་ནི། དཔེར་ན་ལོང་ཁྲིད་རྣམས་ཀྱིས་ལོང་བ་ལ་ལམ་གཡང་ས་བཀག་ཅིང་ལམ་བཟང་པོར་ཁྲིད་པའང་ཕྲག་དོག་ཡིན་ནམ་ཅི་སྟེ་ཡིན་པར་འགྱུར་ལ། དེ་ལ་འདོད་ན། ལོང་བ་ལམ་ལ་ཇི་ལྟར་བཀྲི་སྟེ་བཀྲི་ཚུལ་མེད་པར་ཐལ། ལམ་གཡང་ས་བཀག་པ་ཕྲག་དོག་ཡིན་པའི་ཕྱིར། དཔེ་གཞན་ཡང་ནད་པ་ལ་གནོད་པའི་ཁ་ཟས་འདི་དང་འདི་སྤོང་ལ། ཕན་པ་འདི་དང་འདི་བསྟེན་ཅེས་སྨན་པས་དེ་སྐད་སྨྲས་ན་ཡང་ནད་པ་ལ་སྡང་བ་དང་ཕྲག་དོག་ཏུ་འགྱུར་བར་ཐལ།

ཆོས་ནོར་པ་བཀག་པ་སྡང་བ་དང་ཕྲག་དོག་ཏུ་འགྱུར་བའི་ཕྱིར། འདོད་ན། འོ་ན་ནད་པ་ཇི་ལྟར་གསོ་སྟེ་གསོ་བའི་ཐབས་མི་ཤེས་པར་འགྱུར་རོ། །གསུམ་པ་ནི། སྔར་བཤད་པའི་རིགས་པ་དང༌། དཔེ་དག་གི་ཕྱིར་ན། ས་པཎྜི་ཏ་བདག་གིས་ཆོས་ལོག་པ་དང་མ་ལོག་པའི་རྣམ་དབྱེ་བྱས་པ་ལ་སྡང་བ་དང་ཕྲག་དོག་ཡིན་ཟེར་ན། འོ་ན་འཁོར་བའི་རྒྱ་མཚོ་ལས་སེམས་ཅན་རྣམས་ནི་ཇི་ལྟར་བསྒྲལ་ཏེ་བསྒྲལ་བའི་ཐབས་མི་ཤེས་པར་འགྱུར་ཏེ། གཞན་གྱི་ཆོས་ལོག་སུན་ཕྱུང་བ་གཞན་ལ་སྡང་བ་ཡིན་པས་སོ། །གཉིས་པ་བདུད་རིགས་ཕམ་པ་སྡང་སེམས་མ་ཡིན་པར་བསྟན་པ་ནི། ཆོས་ནོར་པ་བཀག་པས་བདུད་རིགས་སོགས་ཕམ་ཡང་སྡང་སེམས་ཀྱིས་བྱས་པ་མ་ཡིན་ཏེ། སངས་རྒྱས་འཇིག་རྟེན་དུ་བྱོན་པ་དང༌། མཁས་རྣམས་མདོ་རྒྱུད་ལ་བཤད་པ་བྱེད་པ་ལ། འོག་ནས་བཤད་པའི་འབྲས་བུ་རྣམ་གསུམ་འབྱུང་བ་ནི་སངས་རྒྱས་བསྟན་པའི་སྤྱི་ལུགས་རྟེན་འབྲེལ་གྱི་ཆེ་བ་ཡིན་པས་སོ། །འབྱུང་ཚུལ་ནི། སློབ་དཔོན་མཁོལ་གྱིས་ཀྱང་བསྟོད་པ་བརྒྱ་ལྔ་བཅུ་པ་ལས། འདི་སྐད་ ༼༤༥༣༽ གསུངས་ཏེ། བདུད་བཞིའི་གཡུལ་ལས་རྒྱལ་བའི་དཔའ་བོ་སངས་རྒྱས་ཁྱོད་ཀྱི་བསྟན་པ་ནི། འབྲས་བུ་ཕ་རོལ་བདུད་དང་མུ་སྟེགས་ཐམས་ཅད་སྐྲག་པར་མཛད་ཅིང༌། བདུད་ནི་སེམས་ཁོང་དུ་ཆུད་པར་མཛད་པ་ཚར་བཅད་ཀྱི་ལས་གཉིས་དང༌། གདུལ་བྱ་ལྷ་དང་མི་རྣམས་དགའ་ཞིང་དབུགས་ཀྱང་འབྱིན་པ་རྗེས་འཛིན་གྱི་ལས་གཅིག་སྟེ་གསུམ་དུ་གསུངས་པས་སོ། །སངས་རྒྱས་ཀྱི་བསྟན་པ་བྱོན་པ་ལ་འབྲས་བུ་གསུམ་འབྱུང་བར་མ་ཟད་དེང་སང་འདི་ན་ཡང་བསྟན་འཛིན་གྱི་མཁས་པ་རྣམས་ཀྱིས་ཆོས་དང་ཆོས་མིན་ཕྱེ་ནས་ཆོས་ལེགས་པར་བཤད་ན་འབྲས་བུ་གསུམ་འབྱུང་སྟེ། ཆོས་ལོག་སྤྱོད་པ་རྣམས་ཕམ་པར་བྱེད་པ་དང༌། བདུད་རིགས་ཐམས་ཅད་ཡི་མུག་པར་འགྱུར་བ་དང༌། ཆོས་ཤེས་པའི་མཁས་པ་ཐམས་ཅད་དགའ་བར་བྱེད་པ་དང་གསུམ་འབྱུང་ཞིང༌། དེ་ལྟར་འབྱུང་བའི་མཐར་བཟང་པོ་འདི་འདྲས་བསྟན་པ་འཛིན་པར་ནུས་པས་སོ། །ཚུལ་འདི་ལས་ལྡོག་པ་ཆོས་ལྡན་སུན་ཕྱུང་ནས་ཆོས་མིན་སྤྱོད་པ་བྱུང་བར་གྱུར་ན་བསྟན་པ་ལ་གནོད་པར་ཤེས་པར་གྱིས་ཏེ།

སྔར་བཤད་པའི་ཕན་ཡོན་ལྡོག་པ་གསུམ་འབྱུང་བས་སོ། །གསུམ་པ་ཀུན་སློང་ཟང་ཟིང་མེད་པར་བསྟན་པ་དངོས་ནི། ས་པཎྜི་ཏ་བདག་ཀྱང་ཁྱེད་བྱེད་པའི་རྡོ་རྗེ་ཕག་མོའི་བྱིན་རླབས་ཕག་མགོ་ལ་སོགས་པའི་བརྡའི་དབང་བཞི་ཙམ་རེ་བྱས་པ་ལ། ཆོས་དཀར་པོ་ཆིག་ཐུབ་བསྟན་ནས་རྩེ་གཅིག་གི་རྣལ་འབྱོར་ཡིན་ཟེར་བའི་མྱོང་བ་ཅུང་ཟད་སྐྱེས་པ་ལ། མཐོང་ལམ་དུ་ངོ་སྤྲད་ནས་འབད་པས་རྩོལ་སྒྲུབ་མེད་པའི་དོན་བསྟན་ནས། སློབ་མ་ཚོགས་པའང་འདི་བས་མང་བ་འདུ་ ༼༤༥༤༽ ཞིང་ཟང་ཟིང་གི་ལོངས་སྤྱོད་འབུལ་བའང་འདི་མང་བར་འགྱུར་ལ། བླུན་པོ་རྣམས་ཀྱི་བསམ་པ་ལ་ཡང་དཀའ་ཚེགས་མེད་པར་སངས་རྒྱས་འཕྲལ་དུ་རང་འབྱིན་ནུས་པའི་བླ་མ་འདི་ལྟ་བུ་ངོ་མཚར་སྙམ་ནས་སངས་རྒྱས་ལྟ་བུར་མོས་པ་སྐྱེ། ཆོས་ཀྱི་གནད་རྣམས་མི་ཤེས་པའི་སྡེ་སྣོད་འཛིན་པར་རློམ་པ་ཡང༌། བདག་གིས་དེ་ལྟར་བསྟན་པ་ལ་ལྷག་པར་དད་པར་འགྱུར་བར་བདག་གི་ལེགས་པར་གོ་མོད་ཀྱི། སངས་རྒྱས་ཀྱི་བསྟན་པ་ལ་ཆེད་དུ་བསམས་པ་མ་གཏོགས་འཁོར་དང་ཟང་ཟིང་ལ་མི་བལྟ་སྟེ། འཁོར་དང་ཟང་ཟིང་བསྒྲུབ་པའི་ཕྱིར་དུ་བདག་གིས་སེམས་ཅན་བསྡུས་ནས་ཆོས་བསྟན་པ་མ་ཡིན་པས་སོ། །འོན་ཀྱང་སངས་རྒྱས་ཀྱི་བསྟན་པ་ལ་ཕན་པར་བསམས་ནས་སློབ་མ་བསྐྱངས་ཤིང་ཆོས་འདི་བཤད་པ་ཡིན་ཏེ། བསྟན་འཛིན་གྱི་སྐྱེས་བུས་སངས་རྒྱས་ཀྱི་བསྟན་པ་ལ་བཤད་སྒྲུབ་ཚུལ་བཞིན་དུ་བསྒྲུབས་ན་སངས་རྒྱས་ཀྱི་བསྟན་པ་ལ་ཡུན་རིང་དུ་ཕན་པར་བསམས་པས་སོ། །དེས་ན་བསྟན་བཅོས་འདི་ནི་བསྟན་པ་ལ་ཕན་པར་སེམས་པ་ཁོ་ནས་ཀུན་ནས་སློང་སྟེ་བྱས་པ་ཡིན་ཞེས་བསྟན་ནོ། །གཉིས་པ་བྱ་བར་འོས་པས་ཟང་ཟིང་མེད་པ་ནི། བསྟན་བཅོས་འདི་ནི་སྐབས་སུ་བབས་པའི་ཆོས་ལོག་དགག་པར་བྱ་འོས་པ་རྣམས་དགག་པའི་ཆེད་ཡིན་པས་ཀྱང་ཀུན་སློང་ལ་ཟང་ཟིང་མེད་དེ། སྔོན་འཕགས་པའི་ཡུལ་དུ་མུ་སྟེགས་བྱེད་དང༌། ཉན་ཐོས་ཀྱི་གྲུབ་མཐའ་སྨྲ་བ་ལ་འཁྲུལ་པ་མང་དུ་ཡོད་པ་རྣམས་དང༌།

ཐེག་པ་ཆེན་པོ་འགའ་ཞིག་སྟེ་སེམས་ཙམ་པ་ལ་ཡང་འཁྲུལ་པ་ཡང་ཡོད་མོད། རྒྱན་དྲུག་ལ་སོགས་པའི་མཁས་པ་རྣམས་ཀྱིས་སུན་ཕྱུང་བའི་ཕྱིར་ན་འདིར་མ་བཤད་ལ། དེང་སང་གངས་རིའི་ཁྲོད་ ༼༤༥༥༽ འདི་ན་དངོས་སྟོབས་ཀྱི་རིགས་པས་བསྒྲུབ་པར་མི་ནུས་ཤིང༌། སངས་རྒྱས་ཀྱི་བསྟན་པ་མདོ་རྒྱུད་དང་འགལ་བའི་འཁྲུལ་པ་གསར་པ་དུ་མ་བྱུང་བ་ལས། རྡོ་རྗེ་ཐེག་པའི་གནད་འཕྱུགས་པའི་ཉམས་ལེན་རྒྱུད་སྡེ་རྣམས་དང༌། དགོངས་འགྲེལ་གྱི་གྲུབ་ཐོབ་རྣམས་ཀྱི་དགོངས་པ་དང་འགལ་བའི་གནད་དཔག་མེད་ཡོད་པ་ཡང་གསང་སྔགས་ཉིད་ཡིན་པའི་ཕྱིར་ན། ཁོ་བོས་གཞན་དུ་བཤད་ནས་འདིར་མ་བཤད་ལ། དེ་བས་ན་འདིར་ནི་གསང་བ་སྟོན་དུ་རུང་མི་རུང་ཀུན་ལ་ཐུན་མོང་དུ་བཤད་དུ་རུང་བའི་འཁྲུལ་པ་སྔར་སྨོས་པའི་རགས་རིམ་ཅི་རིགས་པ་འཕེལ་ན་བསྟན་པ་ལ་གནོད་པར་མཐོང་ནས། སྡོམ་གསུམ་གྱི་ཉམས་ལེན་གྱི་གནད་ཆེ་ལོང་ཙམ་ཞིག་ལ་འཁྲུལ་མ་འཁྲུལ་གྱི་རྣམ་དབྱེ་བཤད་པ་ཡིན་པས་སོ། །གསུམ་པ་གཞན་ལ་བསྐུལ་བས་ཟང་ཟིང་མེད་པ་ནི། བསྟན་བཅོས་འདིར་བཀག་པ་དེ་དག་ཏུ་མ་ཟད། ད་དུང་ཚིག་དོན་འཁྲུལ་པའི་རྣམ་གཞག་ནི་སྐྱོན་ཅན་དཔག་མེད་སྣང་ན་ཡང༌། བསྟན་བཅོས་ཀྱི་གཞུང་མང་དོགས་པས་རེ་ཞིག་བཞག་ལ། གལ་ཏེ་འགོག་པར་འདོད་ན་ལུང་རིགས་ཀྱི་གནད་ཕྱིན་ཅི་མ་ལོག་པར་ཤེས་པའི་བློ་ལྡན་མཁས་པ་རྣམས་ཀྱིས་ཚིག་དོན་དེ་དག་ལ་ལེགས་པར་དཔྱོད་ལ་དགག་སྒྲུབ་གྱིས་ཏེ། ད་ཕྱིན་ཆད་འཁྲུལ་པ་གསར་པ་བྱུང་ན་ཡང་མཁས་པ་དག་གིས་དགག་སྒྲུབ་ཀྱི་སྒོ་ནས་སུན་ཕྱུང་ཞེས་གདམས་སོ། །དེ་ལྟར་དགག་སྒྲུབ་རིགས་པའི་རྒྱུ་མཚན་ནི། སངས་རྒྱས་ཀྱི་བསྟན་པ་རིན་པོ་ཆེ་དང་རང་ཉིད་མཇལ་བར་དཀའ་ཞིང༌། མཇལ་བའི་རྗེས་སུ་ཆོས་བྱེད་ཁོམ་པའི་དལ་བ་དང༌། མཐུན་རྐྱེན་འབྱོར་ 

༼༤༥༦༽ པ་བཅུ་ཡང་རྙེད་དཀའ་བས། མཁས་པ་རྣམས་ཀྱིས་འཁྲུལ་མ་འཁྲུལ་ལེགས་པར་རྟོགས་ལ་གཟུ་བོར་གནས་པའི་བློ་ཡིས་དྲངས་པོར་དཔྱོད་ཅིག་ཅེས་གདམས་ཏེ། བསྟན་པ་རིན་པོ་ཆེ་དང་མཇལ་བ་ཡང་དཀོན་པས་འཁྲུལ་པར་སྤྱད་ན་དལ་འབྱོར་ཆུད་ཟོས་ཤིང་དེ་ལས་བླུན་ཚབས་ཆེ་བ་མེད་ལ། མ་འཁྲུལ་པར་སྤྱད་ན་སྐྱེ་བ་གཏན་གྱི་དོན་ཆེན་པོ་འགྲུབ་པས་མཁས་པ་ཀུན་གྱི་ཡང་རྩེར་འགྱུར་བ་ཡིན་ནོ། །གསུམ་པ་འགལ་རྐྱེན་ཕྱོགས་ལྷུང་མེད་པའི་ཤེས་རབ་ལ་བཞི་སྟེ། ཐ་སྙད་མང་དུ་ཐོས་པ། མདོ་སྡེ་མང་དུ་ཐོས་པ། རྒྱུད་སྡེ་མང་དུ་ཐོས་པ། མན་ངག་མང་དུ་ཐོས་པའོ། །དང་པོ་ནི། ས་པཎྜི་ཏ་བདག་གིས་བསྟན་བཅོས་རྩོམ་པའི་རྒྱུ་ཕྱི་ནང་གི་རིག་གནས་ཀུན་ལེགས་པར་སྦྱངས་ཤིང་ལེགས་པར་རྟོགས་པས། རང་གཞན་གྱི་ཆོས་ལུགས་ཐ་དད་ལ་ཕྱོགས་ལྷུང་མེད་ཅིང༌། བློ་གཟུ་བོར་གནས་པས་བརྩམས་པ་ཡིན་ཞེས་པ་ལ། གཞུང་ཚོགས་འདི་དག་འཆད་པ་ཡིན་ནོ། །དེ་ཡང་སྒྲ་ནི་བརྡ་སྤྲོད་པར་བྱེད་པའི་བསྟན་བཅོས་ཡིན་ལ། དེའི་གཙུག་གི་ནོར་བུ་ལྟ་བུ་ཀ་ལཱ་པ་དང༌། ཙནྡྲ་པ་དང༌། དེ་དག་གི་མིང་གི་སྒྲ་བསྒྲུབ་པ་དང༌། སྒྲའི་བྱིངས་བསྒྲུབ་པ་དང༌། བྱེད་པའི་ཚིག་བསྒྲུབ་པ་ལ་སོགས་པ་སྒྲའི་བསྟན་བཅོས་ཡན་ལག་དང་བཅས་པ་དང༌། དོན་གྱི་འགལ་འབྲེལ་དཔྱོད་པའི་བསྟན་བཅོས་ཚད་མ་ཀུན་ལས་བཏུས་པ། དེའི་དགོངས་འགྲེལ་སྡེ་བདུན་འགྲེལ་པ་འགྲེལ་བཤད་དང་བཅས་པ་རྣམས་ལེགས་པར་བསླབས་ཤིང་ལེགས་པར་མཁྱེན་ལ། དེར་མ་ཟད་ཚིག་གི་སྡེབ་སྦྱོར་མཉམ་པ་དང་ཕྱེད་མཉམ་པ་དང་མི་མཉམ་པ་དང༌། འཕགས་ ༼༤༥༧༽ མ་དང་རོ་ལངས་དང་ཕྱི་མོ་མཉམ་པ་རྣམས་ཀྱང་དཔྱིས་ཕྱིན་པ་ཤེས་ཤིང༌། སྙན་ངག་གི་མཚན་ཉིད་སྟོན་པར་བྱེད་པ་དབྱངས་ཅན་གྱི་མགུལ་རྒྱན་ལ་སོགས་པ་དང༌། རྗོད་བྱེད་ཀྱི་སྙན་ཚིག་མཆོག་ཏུ་གྱུར་པ་སྐྱེས་རབས་དཔག་བསམ་འཁྲི་ཤིང་ལ་སོགས་པ་དང༌། མིང་གི་མངོན་བརྗོད་འཆི་མེད་མཛོད་དང༌། སྣ་ཚོགས་གསལ་བ་ལ་སོགས་པ་ཕལ་ཆེར་གོ་བ་སྟེ་ཐོས་པ་ཡིན་ནོ། །གཉིས་པ་ནི།

འདུལ་བ་ལུང་དང༌། སོ་ཐར་གྱི་མདོ་དང༌། མདོ་རྩ་དང༌། འོད་ལྡན་དང༌། མེ་ཏོག་འཕྲེང་རྒྱུད་དང༌། མངོན་པར་མཛོད་དང༌། ཐེག་བསྡུས་དང༌། རྣམ་བཤད་རིགས་པ་ཉི་ཤུ་པ། སུམ་ཅུ་པ། ཕུང་པོ་ལྔའི་རབ་བྱེད། ཕར་ཕྱིན་གྱི་བསྟན་བཅོས་མངོན་རྟོགས་རྒྱན་རྩ་འགྲེལ། ཤེར་ཕྱིན་བདུན་བརྒྱ་པ། བརྒྱད་སྟོང་དོན་བསྡུ་སོགས་སྡེ་སྣོད་གསུམ་གྱི་བཀའ་དང༌། བསྟན་བཅོས་ཕལ་ཆེར་ཐོས་ཤིང་ཐུགས་སུ་ཆུད་པ་ཡིན་ནོ། །གསུམ་པ་ནི། གསང་སྔགས་རྒྱུད་སྡེ་བཞི་པོ་ཡང་བོད་ན་ཉན་བཤད་ཡོད་པ་ཕལ་ཆེར་ཐོས་ཤིང༌། ཐོས་པ་དེ་དག་ཀྱང་མིང་རྐྱང་ཙམ་དུ་མ་བཞག་སྟེ། བསམ་བྱུང་གི་རིགས་པས་ཚུལ་བཞིན་དུ་དཔྱད་པས་དོན་གྱི་གནད་ཚུལ་བཞིན་དུ་རྟོགས་ཤིང་བསྒོམས་པས་ཐུགས་ཉམས་སུ་བཞེས་པར་མཛད་པ་ཡིན་ནོ། །བཞི་པ་ནི། བྱེ་བྲག་སྨྲ་བ་དང༌། མདོ་སྡེ་པ་དང༌། སེམས་ཙམ་པ་དང༌། དབུ་མ་པ་སྟེ། གྲུབ་མཐའ་སྨྲ་བ་བཞིའི་གདམས་ངག་ཇི་སྙེད་ཡོད་པ་བོད་དུ་འགྱུར་པ་ཕལ་ཆེ་བ་དང༌། དེང་སང་བོད་ན་གྲགས་པའི་ཕ་དམ་པའི་ཞི་བྱེད་བརྒྱུད་པ་གསུམ་དང༌། ༼༤༥༨༽ ཨ་རོའི་རྫོགས་ཆེན་དང༌། ཨ་མ་ལབ་ཀྱི་སྒྲོན་མའི་གཅོད་ལ་སོགས་པ་དང༌། མངོན་རྟོགས་རྒྱན་གྱི་སྐབས་བརྒྱད་ཀྱི་དོན་ཅིག་ཆར་དུ་བསྒོམ་པ་ཇོ་བོ་ནས་བརྒྱུད་པ་དང༌། ཕ་རོལ་ཏུ་ཕྱིན་པའི་བློ་སྦྱོང་དོན་བདུན་མ་ལ་སོགས་པ་དང༌། ཇོ་བོ་རྗེ་ནས་དགེ་བཤེས་དགོན་པ་བ་ལ་བརྒྱུད་པ་དང༌། འབྲོམ་སྟོན་པ་ལ་བརྒྱུད་པའི་བཀའ་གདམས་གདམས་ངག་ལུགས་གཉིས་དང༌། ས་ར་ཧའི་དོ་ཧ་མཛོད་ཀྱི་གླུ་དང༌། ཏི་ལོ་པ་དང༌། ནག་པོ་སྤྱོད་པས་མཛད་པའི་རྡོ་རྗེའི་རྟོགས་པ་གླུར་བླངས་པའི་དོ་ཧ་དང༌། རྣལ་འབྱོར་དབང་ཕྱུག་བིརྺ་པའི་དོ་ཧ་སེང་གེ་ཞེས་བྱ་བ་དང༌། མཻ་ཏྲི་པ་དང༌། ཐ་ག་པ་སོགས་ཀྱི་དོ་ཧའི་བྱེ་བྲག་དུ་མ་ཐོས་སོ། །གསང་བ་འདུས་པའི་གདམས་ངག་རིམ་ལྔ་སྟན་ཐོག་གཅིག་མ་ཚུར་སྟོན་དབང་དེ་ནས་བརྒྱུད་པ་དང༌། མར་པའི་སློབ་མ་མེས་སྟོན་ཆེན་པོ་དང༌།

དྭགས་པོའི་སློབ་མ་གཙང་ཞེར་དང༌། རས་ཆུང་པའི་སློབ་མ་བུར་བསྒོམ་པ་ལས་ཐོས་པའི་རྨོག་ལྕོག་པ་ནས་བརྒྱུད་པའི་ནཱ་རོ་ཆོས་དྲུག་ལུགས་གསུམ་དང༌། གསང་བ་འདུས་པ་ཡེ་ཤེས་ཞབས་ལུགས་ཀྱི་གདམས་ངག་ཡན་ལག་དང་བཅས་པ་དང༌། དེ་བཞིན་དུ་གསང་འདུས་འཕགས་སྐོར་གྱི་གདམས་ངག་དང༌། དགེས་པ་རྡོ་རྗེའི་རྒྱུད་གསུམ་ཆོས་ཐུན་ཐིག་ལེ་སྐོར་རྣམས་ཀྱི་རྒྱུད་དང་བཅས་པའི་གདམས་ངག་ཕྱག་རྒྱ་ཆེན་པོ་སྙིང་པོའི་སྐོར་དང༌། གཤིན་རྗེ་གཤེད་དམར་པོ་དང་འཇིགས་བྱེད་དང་དགྲ་ནག་སོགས་ཀྱི་གདམས་ངག་གསང་སྔགས་གསར་རྙིང་གཉིས་ཀའི་ལུགས་དང༌། འཁོར་ལོ་སྡོམ་པའི་གདམས་ངག་གསང་མཐའི་ལུགས་རྣམས་དང༌། དུས་ཀྱི་འཁོར་ལོའི་སྦྱོར་དྲུག་ཡན་ལག་དང་ ༼༤༥༩༽ བཅས་པ་སོགས་དང༌། མཚན་བརྗོད་ཀྱི་བཤད་པ་སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འགྲེལ་པ་ཆེ་ཆུང་གཉིས་ལ་སོགས་པའི་ལུགས་དྲུག་དང༌། བིརྺ་པའི་འཆི་མེད་གྲུབ་པའི་གདམས་ངག་དང༌། བིརྺ་པའི་ལམ་འབྲས། མཚོ་སྐྱེས་ཀྱི་བསྐྱེད་རིམ་ཟབ་པའི་ཚུལ་དགུ། རྫོགས་རིམ་མར་མེའི་རྩེ་མོ་ལྟ་བུ། ཏོག་རྩེ་བའི་བསམ་མི་ཁྱབ་ལ་སོགས་པའི་ལམ་སྐོར་དགུ་དང༌། ཁམ་འབྲས་དེ་ལས་འཕྲོས་པ་ལམ་སྦས་བཤད། གྲུབ་ཆེན་བཅུ། ཕྲ་མོ་བརྒྱད་དང་བཅས་པ་དུ་མ་དང༌། གཞན་ཡང་དེང་སང་བོད་ན་གྲགས་པའི་ཁ་རག་སྐོར་གསུམ་ལ་སོགས་པ་དང༌། རྒྱ་གར་ན་གྲགས་པའི་འབྲོག་མི་ལོ་ཙཱ་བའི་མཁས་པ་སྒོ་དྲུག་ལས་གསན་པའི་གདམས་པ་ལ་སོགས་པ་འབད་དེ་ལེགས་པར་ཉན་ཅིང༌། བསླབ་པ་དེ་དག་མིང་རྐྱང་པ་ཙམ་མ་ཡིན་པར་སོ་སོའི་ལུགས་ཇི་ལྟ་བ་བཞིན་དུ་རྟོགས་པ་དེའི་ཕྱིར་ན། རྒྱ་བོད་ཀྱི་ཆོས་རྣམས་ཕལ་ཆེར་ཐོས་ཤིང་རྟོགས་པ་ཡིན་ནོ། །དེས་ན་ས་སྐྱ་པཎྜི་ཏ་བདག་ལ་རང་གི་ཤེས་པ་རྣམས་བསྒྲུབ་པར་འདོད་ཅིང༌། མི་ཤེས་པ་འགོག་པར་འདོད་པའི་ཕྱོགས་ལྷུང་ཡང་མེད། ཤེས་པ་རྣམས་ལ་ཡང་མ་དག་པ་ནི་རང་གཞན་སུ་ལ་འདུག་ཀྱང་དོར་ཞིང༌། དག་པ་ནི་སུ་ལ་འདུག་ཀྱང་སྒྲུབ་པ་ཡིན་པས་བསྟན་བཅོས་འདིའི་དགག་སྒྲུབ་ལ་ཕྱོགས་ལྷུང་མེད་པ་ཡིན་ནོ། །གཉིས་པ་འབྲས་བུ་བསྟན་བཅོས་བརྩམས་པ་གཟུང་བར་གདམས་པ་ནི།

གོང་དུ་སྨོས་པའི་རྒྱུ་མཚན་དེའི་ཕྱིར་ན་ལེགས་པར་རྟོགས་ཤིང་བློ་གཟུ་བོས་དཔྱད་པའི་བསྟན་བཅོས་འདི་བློ་ལྡན་རྣམས་ཀྱིས་འདི་ན་བཤད་པ་ལྟར་དུ་གཟུང་རིགས་པ་ཡིན་ནོ། །གསུམ་པ་གཟུང་བྱའི་བསྟན་བཅོས་ཉིད་ཀྱི་ཆེ་བ་བརྗོད་པ་ནི། སྡོམ་པ་གསུམ་གྱི་བསྟན་བཅོས་ཉི་མའི་ ༼༤༦༠༽ སྣང་བ་ཆོས་ཅན། དེང་འདིར་བསྟན་པ་དང་སྐལ་ལྡན་གྱི་གདུལ་བྱ་མཐའ་ཡས་པའི་དཔལ་དུ་ཤར་བ་ཡིན་ཏེ། ཐུབ་པའི་བསྟན་པ་རིན་པོ་ཆེ་ལས་གྲུབ་པའི་གཞལ་མེད་ཁང་ལ་ལོག་ལྟའི་མུན་ནག་གི་ཚང་ཚིང་རྣམ་པར་བསལ་ནས། གདུལ་བྱ་བློ་གསལ་གྱི་ཚོགས་ཀྱི་བློ་གྲོས་ཀྱི་པདྨོ་ཁ་འབྱེད་པས་སོ། །ཧྲིལ་དྲིལ་ན་བསྟན་བཅོས་འདི་ཆོས་ཅན། བྱེད་ལས་གཉིས་དང་ལྡན་པ་ཡིན་ཏེ། སངས་རྒྱས་ཀྱི་བསྟན་པའི་ཉམས་ལེན་འཁྲུལ་པ་འགོག་པས་ཕས་རྒོལ་ཚར་བཅད་ནས། མ་འཁྲུལ་པའི་གནད་ཀྱིས་བློ་གསལ་རྗེས་སུ་འཛིན་པར་བྱེད་པའི་ཕྱིར། གཞན་ཡང་བསྟན་བཅོས་འདི་ཆོས་ཅན། ཁྱད་པར་གྱི་ཆོས་བཞི་དང་ལྡན་པ་ཡིན་ཏེ། རྒྱལ་བ་ཀུན་གྱི་མདོ་རྒྱུད་ཀྱི་དགོངས་པ་ཁྱོད་འདི་ཡིན་པ་དང༌། རྩོམ་པ་པོ་བདག་གི་ཀུན་སློང་གི་བསམ་པ་འགྲོ་ལ་ཕན་པའི་བསམ་པ་རྣམ་པར་དག་པས་བཤད་པ་དང༌། བསྟན་འཛིན་མཁས་པ་ཀུན་གྱི་དགོངས་པ་ཕྱོགས་གཅིག་པ་ཁྱོད་འདི་ཡིན་པ་དང༌། དེ་ལྟ་མོད་ཀྱི་ད་དུང་བླུན་པོ་རྣམས་ཀྱིས་རྟོགས་པར་དཀའ་བ་སྟེ་ཁྱད་ཆོས་བཞི་དང་ལྡན་པའི་ཕྱིར། བཞི་པ་བརྩམས་པའི་དགེ་བ་གཞན་གྱི་དོན་དུ་བསྔོ་བ་ནི། རྩོམ་པ་པོ་ས་པཎྜི་ཏ་ཀུན་དགའ་རྒྱལ་མཚན་གྱི་མཁྱེན་པ་ཉི་མའི་དཀྱིལ་འཁོར་གྱིས་སངས་རྒྱས་ཀྱི་བསྟན་པ་སྡེ་སྣོད་གསུམ་དང་རྒྱུད་སྡེ་བཞིའི་པདྨོ་རྣམ་པར་ཕྱེ་བ་ལས་བྱུང་བའི་ལེགས་བཤད་དམ་པའི་སྦྲང་རྩི་ཟད་མི་ཤེས་པ་འདིས་ནི། སྐལ་ལྡན་གྱི་འགྲོ་བ་བུང་བའི་ཚོགས་མཐའ་ཡས་པ་ཀུན་རྒྱུན་དུ་ལམ་གྱི་གནད་ཕྱིན་ཅི་མ་ལོག་པ་ལ་སྤྱོད་པའི་ཕན་པ་དང༌། བདེ་བའི་དགའ་སྟོན་འགྱེད་པར་ཤོག་ཅེས་འགྲོ་བ་མཐའ་ཡས་པའི་དོན་དུ་བསྔོ་བ་ཡིན་ནོ། །ལྔ་པ་བཀའ་དྲིན་རྗེས་སུ་དྲན་པས་ཕྱག་བྱ་བསྟན་པ་ནི།

རྗེ་བཙུན་ཐུགས་རྗེ་ཅན་གང་གིས་ ༼༤༦༡༽ ཐུགས་བརྩེས་ཉེ་བར་འཐུང་བའི་བཀའ་དྲིན་ལས། བསྟན་པ་དང་འགལ་བའི་ལོག་པའི་ཆོས་རྣམས་སྤངས་ནས་ཀྱང༌། སངས་རྒྱས་ཀྱི་བསྟན་པ་རྣམ་དག་དང་ལེགས་པར་སྤྲོད་པའི་འཇམ་མགོན་བླ་མ་གྲགས་པ་རྒྱལ་མཚན་དེ་ལ་བཀའ་དྲིན་དྲན་པར་སླར་ཡང་འདུད་པ་ཡིན་ཏེ། སྔར་བཤད་པའི་ཆོས་དག་མ་དག་གི་རྣམ་དབྱེ་ཕུལ་དུ་ཕྱིན་པ་དེ་དག་ནི། རྗེ་བཙུན་ཆེན་པོ་ཁོ་ནའི་བཀའ་དྲིན་དང་བྱིན་རླབས་ལས་བྱུང་བ་གདོན་མི་ཟ་བས་སོ། །དེ་སྐད་དུ། སངས་རྒྱས་ཀུན་གྱི་ཡེ་ཤེས་སྐུ། །གཅིག་ཏུ་བསྡུས་པ་འཇམ་པའི་དབྱངས། །དགེ་བསྙེན་མཆོག་གི་སྐུར་བསྟན་ནས། །བདག་གིས་འཁྲུལ་པའི་དྲ་བ་བཅད། །ཅེས་གསུངས་སོ། །གསུམ་པ་བྱས་ཤེས་དྲིན་བཟོ་བསྐྱེད་པའི་ཆེད་དུ་མཛད་བྱང་སྨོས་པ་ནི། སྡོམ་པ་གསུམ་གྱི་རབ་ཏུ་དབྱེ་བ་ཆོས་དང་ཆོས་མ་ཡིན་པ་རྣམ་པར་དབྱེ་བའི་བསྟན་བཅོས་ཤླཽ་ཀ་བརྒྱ་ཕྲག་བཅུའི་བདག་ཉིད་ཅན་འདི་ནི། ཤེས་བྱ་རིག་པའི་གནས་མཐའ་དག་མང་དུ་ཐོས་པའི་ནོར་དང་ལྡན་པ། རིགས་པ་དང་མི་རིགས་པ་སོ་སོར་གཅོད་ཅིང་འབྱེད་པར་ནུས་པའི་བློ་གྲོས་ཅན་སྡེ་སྣོད་འཛིན་པ་ཀུན་དགའ་རྒྱལ་མཚན་དཔལ་བཟང་པོས་སྦྱར་བ་རྫོགས་སོ་ཞེས་པའོ། །བྱེ་བྲག་ཏུ་གསང་སྔགས་ཀྱི་ལམ་རིམ་གཉིས་ལ་སོགས་པའི་གནད་གཏན་ལ་དབབ་པ་ནི་གསང་ཆེན་ཡིན་པས་སྐལ་བ་དང་ལྡན་པ་དག་གིས་ཁོ་བོས་ལོགས་སུ་བཤད་པར་བལྟ་བར་བྱའོ། །ཞེས་ཀྱང་གདམས་སོ། །ཨེ་མ་ཐབས་མཁས་བྱང་ཆུབ་སེམས་བདུད་རྩིས། །སྐལ་བཟང་ཐུབ་པ་ཀུན་ཀྱང་གཅིག་ཆར་བསྐྲུན། །ཡབ་གཅིག་འཇམ་པའི་རྡོ་རྗེ་མི་ཡི་ཟོལ། །ཀུན་དགའ་རྒྱལ་མཚན་ཞབས་ཟུང་སྤྱི་བོར་ཞོག །མགོན་དེས་རྗེས་བཟུང་ཐུབ་བསྟན་གངས་རིའི་སྤོར། །རྣམ་དཔྱོད་གདོང་ལྔའི་སྟོབས་ ༼༤༦༢༽ ལྡན་གད་བརྒྱངས་སྒྲས། །ཕ་རོལ་རྒོལ་བའི་གཉིས་འཐུང་ཀླད་འགེམས་པ། །བསོད་ནམས་སེང་གེར་སླར་ཡང་སྤྱི་བོས་འདུད། །འདི་ན་སྔོན་བྱོན་མགྲིན་པའི་པད་མཚོར་མདོ་རྒྱུད་གཞུང་ཀུན་གནས་བཅས་ཀྱང༌། །ཟབ་མོའི་དེ་ཉིད་སྙིང་པོར་འདོམས་ལ་ལྗགས་རྩེ་དཀན་ལ་འཁོར་བ་བཞིན། །དོན་གཞན་རྒྱ་ཆེའི་ལྡབ་ལྡིབ་མང་པོས་བློ་གསལ་མགུ་བ་བསྐྱེད་མིན་ནམ། །བསྟན་བཅོས་ཆེ་འདིའི་དགོངས་པའི་མཐིལ་ལོངས་ཕུལ་ཕྱིན་གཏམ་སྐྱེས་སྨྲ་བ་སུ། །ཁ་ཅིག་འབད་པས་ཏིལ་མར་བཞིན་བཙིར་ལེགས་བཤད་ཚིག་འགའི་ཐིགས་པའི་རྒྱུན། །ཉུང་ངུར་འདོམས་ལ་མེས་པོ་ཉིད་དུ་མངོན་པའི་ང་རྒྱལ་འབྲུག་སྒྲ་བཞིན། །འགའ་ཞིག་བསྟན་རྩ་གཞུང་ལུགས་དོར་ནས་གློ་བུར་རྫུ་འཕྲུལ་མངོན་ཤེས་སོགས། །བརྫུན་གྱི་ཟོལ་ཟོག་བླུན་པོའི་མགོ་བསྐོར་ལྷ་ཆེན་རྣམ་ཐར་བཞིན་མིན་ནམ། །དེ་སླད་བསྟན་བཅོས་ཆེ་འདིར་བརྩོན་གཉིས་ཀྱིས། །བློ་གྲོས་ཆུ་གཏེར་བསྲུབ་ལས་ངལ་བའི་འབྲས། །གཞུང་དོན་ཟླ་བའི་མྱུ་གུ་རྨ་མེད་པ། །དོན་གཉེར་ཀུ་མུད་ཚལ་དུ་སོང་ཞིག་གོ

།བསྟན་ལ་ལྷག་བསམ་སྙིང་སྟོབས་དོ་ཀེར་ཅན། །མཁྱེན་ལྡན་མི་བདག་རྡོ་རྗེའི་མཚན་དེ་ཡིས། །བཀའ་མཆིད་བདུད་རྩིའི་དོག་པ་སྙིང་ལམ་དང༌། །སྒྲ་འཛིན་བུ་གར་ཡང་ཡང་གསོན་པ་ལས། །མ་ལུས་རྒྱལ་བའི་གསུང་རབ་ཆུ་གཏེར་ལས། །ལེགས་འོང་བསྟན་བཅོས་ཡིད་བཞིན་ནོར་བུ་ཡི། །རྣམ་བཤད་ལེགས་བཤད་འདོད་དགུའི་གཏམ་འདི་བགྱིས། །སྐལ་བཟང་བློ་གསལ་རེ་བ་ཀུན་རྫོགས་སྨོན། །འདི་ལྟར་བགྱིས་པས་ཉེར་མཚོན་དུས་གསུམ་གྱི། །རྣམ་དཀའ་མཆོད་སྤྲིན་ནམ་མཁའི་ཕ་མཐའ་ཡས། །ཀུན་བཟང་བློ་ཡི་རྣམ་འཕྲུལ་ལས་ལྷག་པ། །ཁྱབ་བདག་དུས་དགྲའི་དབང་ཕྱུག་མ་ཧེའི་ཞལ། །བསོད་ ༼༤༦༣༽ ནམས་ཆོས་འཕེལ་ལ་སོགས་ཡོངས་འཛིན་མཆོག །རྗེ་བཙུན་བླ་མའི་ཚོགས་ལ་དད་པས་འབུལ། །རྟག་ཏུ་དོན་ལྡན་བཤད་སྒྲུབ་བྱ་བ་ཡིས། །བསྟན་དང་འགྲོ་འདི་སྐྱོང་བར་བདག་གྱུར་ཅིག །བསྡུས་དོན་མཚམས་སྦྱར་འཕྲོས་ཀྱི་མེ་ལོང་གཞིར། །གཞུང་དོན་ལྟ་བའི་ཡིད་འཕྲོག་ཚིག་འབྲུ་དང༌། །མཐའ་གཅོད་རིན་ཆེན་འཕྲེང་བས་ལུས་སྤྲས་པའི། །རྣམ་དཔྱོད་སྒེག་མོའི་གཟུགས་མཛེས་སྔོན་ཆད་དུ། །སྔོན་བསགས་རྣམ་དཀར་ཟླ་བའི་ཆ། །ཡར་ངོའི་འཕེལ་བ་དང་འགྲོགས་པའི། །རྣམ་བཤད་ཟླ་འོད་ནོར་བུ་འདི། །བསྐལ་བརྒྱར་འགྲོ་བའི་མིག་གྱུར་ཅིག །དེ་ལྟར་མདོ་རྒྱུད་ཀུན་གྱི་གླེགས་བམ་གཅིག་ཏུ་གྱུར་པའི་བསྟན་བཅོས་སྡོམ་པ་གསུམ་གྱི་རབ་ཏུ་དབྱེ་བའི་རྣམ་བཤད་ཟླ་འོད་ནོར་བུ་ཞེས་བྱ་བ་འདི་ནི། ས་སྐྱོང་མིའི་དབང་པོ་ལྔ་རིག་ཤེས་བྱའི་གནས་ཀུན་ལ་མཁྱེན་པའི་སྤྱན་ཡངས་པ་དགྲ་འདུལ་དོན་གྲུབ་རྡོ་རྗེ་དཔལ་བཟང་པོའི་བཀས་བསྐུལ་བ་ལས། བཀའ་དྲིན་གཞལ་དུ་མ་མཆིས་པ་དོན་གྱི་སླད་དུ་མཚན་ནས་སྨོས་ཏེ། མཁན་ཆེན་འཇམ་པའི་དབྱངས་དབང་ཕྱུག་དཔལ་བཟང་པོའི་ཞལ་སྔ་ནས་དང༌། སྙན་བརྒྱུད་ཟབ་མོའི་གཏེར་མཛོད་སྔགས་འཆང་གྲུབ་པ་ཡོངས་ཀྱི་གཙུག་རྒྱན་མཐུ་སྟོབས་ཀྱི་འཁོར་ལོས་སྒྱུར་བ་བསོད་ནམས་ཆོས་འཕེལ་ཞབས་དང༌།

གནས་ལྔ་རིག་པའི་པཎ་ཆེན་མཁྱེན་རབ་ཀྱི་དབང་ཕྱུག་ཐམས་ཅད་མཁྱེན་པ་མང་ཐོས་ཀླུ་སྒྲུབ་རྒྱ་མཚོ་ལ་སོགས་པ་ཡོངས་འཛིན་དུ་མའི་ཞབས་རྡུལ་སྤྱི་བོས་བླངས་པས་སྡོམ་པ་གསུམ་ལྡན་གྱི་སྐལ་བ་བཟང་པོར་གྱུར་ཅིང༌། གསུང་རབ་ཀྱི་དོན་ལ་ཡང་དཔྱོད་པའི་བློ་ནུས་ཅུང་ཟད་ཐོབ་པ། ཤཱཀྱའི་དགེ་སློང་རྡོ་རྗེ་འཛིན་པ་ངག་དང་ཆོས་ཀྱི་གྲགས་པས། ༼༤༦༤༽ ཀུན་མཁྱེན་བླ་མ་ཆེན་པོའི་སྡོམ་པ་གསུམ་གྱི་སྤྱིའི་ཊཱིཀྐ་འཁྲུལ་སྤོང་སོགས་ལ་གཞི་བརྟེན། ཚད་ལྡན་མཁས་པ་དུ་མའི་ལེགས་བཤད་ཀྱིས་ཀྱང་ཁ་བརྒྱན། རིགས་པ་དང་མི་རིགས་པ་དག་རང་གི་བློས་རྣམ་པར་ཕྱེ་ནས། འཕགས་པ་འཇིག་རྟེན་དབང་ཕྱུག་གི་རྣམ་པར་འཕྲུལ་པ། བྱང་སེམས་ཆེན་པོ་ཟླ་བ་རྒྱལ་མཚན་གྱིས་བྱིན་གྱིས་བརླབས་པའི་གྲུབ་པའི་བསྟི་གནས་ཤིང་མང་དགོན་པར། ལུག་ལོ་ཟླ་བ་བཅུ་གཅིག་པའི་དཀར་ཕྱོགས་ཡར་ངོའི་ཚེས་གསུམ་གྱི་ཉིན་ལེགས་པར་གྲུབ་པའི་ཡི་གེ་པ་ནི་མང་ཐོས་ཆོས་འཕེལ་རྒྱ་མཚོས་བགྱིས་སོ། །འདིས་ཀྱང་ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་ཡུལ་དང༌། དུས་དང་ཕྱོགས་དང་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་འཚོ་ཞིང་གཞེས་པར་གྱུར་ཅིག། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270